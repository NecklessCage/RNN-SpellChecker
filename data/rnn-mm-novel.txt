“ကိုကို”
“ဘာလဲ”
“ကိုကို့ ဟာကြီး ခဏ ပိတ်လိုက် စမ်းပါ”
“ဘာဖြစ်လို့ ပိတ်ရမှာ လဲ”
ထွဋ်ဘုန်းဇော် သည် ဗွီဒီယို ကြည့်နေရာ မှ ညီမ သရဖီဘုန်းဇော် အား ပြန်အော်လိုက်သည်။
“ခဏလေးပါ ကိုကို ရာ … တစ်မိနစ်လောက်ပါ”
“အရေးတကြီး ဘာဖြစ်နေရတာလဲ”
ထွဋ်ဘုန်းဇော် သည် တီဗွီ ကို ပိတ်ပေးလိုက်သည်။ သူ့ အောက် ရှစ်နှစ် ခန့် ငယ်သော ညီမ ထွေးလေး ဖြစ် သဖြင့် သရဖီဘုန်းဇော် ၏ ဆန္ဒ ကို မငြင်းပယ်လိုပေ။
“ဟော”
သရဖီဘုန်းဇော် ၏ မျက်လုံးဝိုင်းလေး များ သည် ဝင်းလက်သွား ပြီး ပြတင်းပေါက်ဆီဘက် သို့ ပြေးသွားသည်။
“ဟ … ဘာဖြစ်တာလဲ”
ထွဋ်ဘုန်းဇော် သည် ညီမ အား နားမလည်နိုင် သဖြင့် လှမ်းမေး လိုက်သည်။
“ရှူး … နားထောင်ကြည့်လေ ကိုကို”
သရဖီဘုန်းဇော် သည် ပီတိ ဖြာနေ သော မျက်ဝန်း များ ဖြင့် အစ်ကို ဘက် လှည့် ကာ နှုတ်ခမ်း ကို လက်ညှိုးလေး ဖြင့် ကန့်လန့် ကာဆီး ပြီး ပြောလိုက်သည်။
စာမရီ လမ်း ××× မြိုင်တန်းသာ- ××× သည် မှ ဟို မှာ
ငွေခွာကြိုင်နံ့ဖြာ ××× သည် မှာ ကုံဆန်း- ××× တန်းဆိုယောင်
မြောက် တောင်ဘက် ဆီ မှန်း- ××× ရွှေသန်းညာမယ်- ×××
ညဉ့်အလွှာ ကို ဖောက်ထွင်း ပျံ့လွင့် သော ဂီတသံ ကို ထွဋ်ဘုန်းဇော် အာရုံပြုမိသွားသည်။
“ညကြီး အချိန်မတော်”
“ဂီတ ခံစားမှု ဆိုတာ တိတ်ဆိတ်လေ ပို အာရုံရလေပဲ ပေါ့ ကိုကို ရာ”
“အံမာ … အံမာ … လူလေး က လက်တောက်လောက် နဲ့၊ စကားကြီး စကားကျယ် တွေ နဲ့ ပါလား၊ နင့် ပါ့စပ် မှ ဆံ့သေး ရဲ့လား”
“ကျေးဇူးပြု ပြီး တိတ်တိတ် နေပေးပါလား ကိုကို၊ ဖီဖီ ကြိုက်လို့ပါ”
ထွဋ်ဘုန်းဇော် သည် ညီမ အနီး သို့ သွား ကာ ရပ်လိုက် ပြီး ခေါင်း ကို ပုတ်လိုက်သေးသည်။ ထိုမျှ မကသေး၊ ဆံပင် ကို လည်း ချစ်စနိုးဖွလိုက်သည်။
ဘရဖီဘုန်းဇော် သည် ဘာမှ ပြန် ၍ နွဲ့ဆိုး ဆိုးနွဲ့ ခြင်း မပြုဘဲ တိတ်ဆိတ်စွာပင် လရောင်ဆမ်းထား သော ညချမ်း ၌ ပျံ့လွင့်လာ သည့် ဂီတ သံစဉ် များ ကို လိုက်ဖမ်း က ဖန်တီးရှင် ကို ရှာဖွေနေဟန်တူသည်။
ထွဋ်ဘုန်းဇော် လည်း ဂီတ ပျံ့လွင့်လာရာ တစ်ဖက်ခြံ ရှိ အိမ်သစ်ကြီးဆီ သို့ လှမ်းမျှော် ကြည့်မိရက်သား ဖြစ်နေသည်။
ယိုဆင်း ထွေထွေ စီးကျ ပြိုင်အိုင်ရေ ××× ကြာတွေ ငါးမျိုး
ဝတ်လျှိုးဝတ်ဆံ ××× စုံမြိုင်ယံ မောင်နှံ ခြိမ့်အုံး ××× ရွှေ ပိတုံး
ယူသုံး စားရှာ ××× တမာ ရွှေ ကြက်တော -×××
“အဲဒါ ဘာနဲ့ တီးဆိုတာလဲ”
“စောင်းနဲ့”
“တော က ပြောင်းလာတဲ့ အဘွားကြီး တွေ ထင်တယ်”
သူ့ စကား ကို သရဖီဘုန်းဇော် က တုံ့ပြန်မှု မပေးဘဲ တိတ်ဆိတ်စွာ နားစွင့် နေလေသည်။
“အင်း … ဒုက္ခ … ဒုက္ခ … ငါ့ ညီမ လဲ ဘိုးတော်ဘုရား လက်ထက် ကို ခေတ်နောက်ပြန် ပြေးနေ ပြီ ထင်တယ်။ အပေါင်းအသင်း တွေ ဘာတွေ မှားယွင်း နေသလား လို့ မေမေ ကို ကျောင်းလိုက်ခိုင်းရဦးမယ်”
သရဖီဘုန်းဇော် က မျက်စောင်းထိုး ပြီး ဘာမှ မပြောသေးဘဲ သီချင်းသံ ကို သာ ဆုံးအောင် နားစွင့်နေ သဖြင့် ထွဋ်ဘုန်းဇော် သည် နောက်ပြန်လှည့် ကာ ဗွီဒီယို ကို ပြန်ဖွင့်လိုက် သောအခါ …
သရဖီဘုန်းဇော် က စိတ်ဆိုးသွားသည်။
“ကိုကို အကျင့်ပုပ်တယ်၊ ဖေဖေ ပြန်လာရင် တိုင်ပြောမယ်”
“ဘာလဲ ဟ … ကိုယ့် လွတ်လပ်ခွင့်နဲ့ ကိုယ် ဟာ၊ ကောင်မလေး နော် … ငယ်ငယ်ရွယ်ရွယ်နဲ့ ရည်းစား မျှော်တေးတွေ ဘာတွေ စိတ်ဝင်စားနေသလား၊ ဟင်း … ဘာညာကွိကွ ကြားရင်တော့ လား၊ ငါ့ ဒေါသ က နေရာ မရွေးဘူးနော်”

“ကိုကို … ဒီလို မပြောနဲ့၊ သီချင်းကြီး သီချင်းခန့်တွေဟာ ရည်းစား မျှော်တေးတွေကြီးပဲ မဟုတ်ဘူး၊ ဟုတ်ခဲ့တဲ့ တိုင်အောင် ဣန္ဒြေ သိက္ခာမဲ့တဲ့ စားသားတွေ မဟုတ်ဘူး … သိလား၊ ဂီတ ခံစားမှုဆိုတာ အသက် ငယ်ကြီးကြီး မဆိုင်ဘူး သိလား၊ ကိုကို့ လို …”
“ကောင်မလေး နော် … ဒီလောက်တောင် ဖြစ်လှတာ၊ ဒီကနေ လှမ်းနားထောင် မနေနဲ့၊ အဲဒီ အိမ်မှာပဲ သွားနားထောင်၊ ပြီးတော့ တစ်သက်လုံး ပြန်မလာဘဲ နေလိုက် … ကြားလား”
ဒေါသ ပါကြသည် လည်း မဟုတ်ပါဘဲ လျက် မောင်နှမ နှစ်ယောက် စကားနိုင် လုနေကြသည်။
“နေမယ် … ဒါပေမဲ့ နောက် မှ အဲဒီအိမ်ကြီး မှာ ကိုကို ပဲ တစ်သက်လုံး နေပါစေဆိုတာ မဖြစ်ပါစေနဲ့နော်”
ထွဋ်ဘုန်းဇော် သည် မချို မချဉ် မျက်နှာလေး နှင့် ပြောလိုက် သော သရဖီဘုန်းဇော် ကြောင့် စိတ်ထဲ ဇဝေဇဝါဖြစ်သွား ကာ …
“နေပါဦး … ငါ က ဘာဖြစ်လို့ အဲဒီ အိမ် မှာ နေချင်ရမှာလဲ”
“သိချင်သလား ကိုကို”
“မသိချင်ပါဘူး … ရေးကြီးခွင်ကျယ် လုပ်လို့၊ တော က တက်လောတဲ့ တောသူဌေးအိမ် ကို များ”
“အင်းပါ … ဒါကတော့ ကိုကို့ သဘောပါပဲ၊ ဖီဖီ က ကိုယ့် အစ်ကို အတွက် အကောင်းဆုံး သော မင်္ဂလာ သတင်းလေး ပေးမလိုဟာ၊ ခုတော့ ဆောရီးပါပဲ”
ထွဋ်ဘုန်းဇော် စိတ်ထဲ မရိုးမရွ ဖြစ်သွားသည်။ ညီမ ၏ မျက်နှာ က လည်း ပြုံးစိစိလေး နှင့် စာကြည့်ခန်းထဲ ဝင်သွား သောအခါ … သူ မနေသာဘဲ ဗွီဒီယို ကို ပိတ် ကာ ညီမ နောက်လိုက်သွားသည်။ တစ်ဖက်ခြံ မှ စောင်းသံ သည် အဆိုမပါဘဲ အတီး သက်သက် ဖြင့် ငြိမ့်ညောင်းစွာ ထွက်ပေါ် လျက် ရှိရာ…
သရဖီဘုန်းဇော် သည် စာမကျက်နိုင်သေးဘဲ စောင်းသံ ကို မေးကလေး ထောက် ကာ ဈာန်ဝင်စား နားထောင် လျက် ရှိသည်။
“ဒေါက်…”
ထွဋ်ဘုန်းဇော် … သရဖီဘုန်းဇော် ၏ ခေါင်း ကို ခေါက်လိုက် ပြီး စားပွဲ ၌ တင်ပလွဲထိုင်လိုက်သည်။
“အာ … ကိုကို နော်၊ သူများ ခေါင်း ကို အလကား သက်သက် ခေါက်နေတာပဲ”
“အလကား သက်သက် မဟုတ်ဘူး၊ ညည်း က စာ မကျက်ဘဲ ဘာဖြစ်လို့ နားစွင့်နေရတာလဲ”
“စာ က စာ၊ ဂီတ က ဂီတ၊ တစ် ကဏ္ဍစီပါနော် ကိုကို၊ မယုံရင် စောင့်ကြည့်၊ ကိုကို့ တုန်း က ဖိုးဒီ၊ ဖီဖီ အလှည့်ရောက်ရင် အောလ်ဒီ ပါစေရမယ်”
“ကဲပါ … ယုံပါတယ် မယ် မင်းကြီး မလေးရယ်၊ ကိုကို့ ကို ထူးထူး ကဲကဲ သတင်းလေး ပေးပါဦး”
“ဒီလိုဆို ကိုကို က ဖီဖီ ကို ဘာ ပြန်ဝယ်ပေးမလဲ”
“ဟင် … သတင်း ကို ရောင်းစားပါလား၊ ကြီးပွားဦးတော့မှာပဲ”
“မလိုချင်ဘူး … ကိုကို ပန်းသီး ဝယ်ကျွေး”
“တစ်လုံး လေးဆယ် ငါးဆယ် ဟ”
“ငါးဆယ်ဆယ်”
“ဖေဖေ့ ဆေးခန်း ဝိုင်းထိုင်တာ ငါ့ အတွက် မုန့်ဖိုး က လွဲလို့ ဘာမှ ရတာ မဟုတ်ဘူး၊ စုမိဆောင်းမိ ဘာမှမရှိသေးဘူး”
“ဒါကတော့ ကိုကို့ ရည်းစားတွေနဲ့ လျှောက်သုံးပစ်တာကိုး … ဘယ်လောက်မလဲ၊                     နေပါစေ … ကိုယ့် ညီမ မှ ကိုယ် မသဒ္ဓါရင်လဲ မစားတော့ပါဘူး၊ စောင်းသံ လဲ တိတ်သွား ပြီ၊ စာပဲ ကျက်တော့မယ်”
သရဖီဘုန်းဇော် က သက်သက် အိုက်တင် ခံလိုက် ခြင်း ဖြစ်သည်။ အစ်ကို ထွဋ်ဘုန်းဇော် သည် စာတော်သည်၊ ဉာဏ်ကောင်းသည်။ အမြဲတမ်း ပျော်ရွှင်နေတတ် ကာ လန်းလန်းဆန်းဆန်း နေတတ်သူ တစ်ဦး ဖြစ်သည်။ အမ်ဘီဘီအက်စ် ဘွဲ့ရ ပြီး လက်ထောက်ဆရာဝန် အဖြစ် အမှုထမ်းရန် စာမေးပွဲဖြေဆိုရန် ပြင်ဆင်နေသူ တစ်ဦး ဖြစ်သည်။ တစ်ခါတစ်ရံ လည်း ရည်းစား များ နှင့် တစ်ယောက် ပြီး တစ်ယောက်တွဲ ကာ လည်ပတ်နေတတ် သူ ဖြစ်သည်။
သူ ၏ လက်သုံးစကား က …
“အချစ်ဆိုတာ အသက်ရှည် ဆေးတစ်မျိုး ဟ၊ လူမှန်ရင် အချစ်ရှိရမယ်၊ အချစ် ရှိ မှ လောကကြီး ဟာ ပြည့်စုံတယ်” ဟူ ၍ ဖြစ်သည်။
အစ်ကို ဖြစ် သူ ၏ အထာ ကို သိနေ သဖြင့် သရဖီဘုန်းဇော် က လည်း ခပ်တည်တည် နှင့် ပင် ကျောင်းစာအုပ် များ ဖွင့် ကာ စာကျက်ဟန် ပြင်ဆင်လိုက် သောအခါ ထွဋ်ဘုန်းဇော် က စာအုပ် များ ကို ဆွဲယူ ကာ …
“ကိုင်း … သုံးလုံး ဝယ်ခဲ့ပေးမယ် … ပြော”
“တကယ်နော် ကိုကို”
“အေး … ငါ ဘယ်တုန်း က ညာတတ်လို့လဲ”
“ဒါ ဖြင့် ရင် …”
သရဖီဘုန်းဇော် က ဘော်လ်ပင်လေး နှင့် မေးသို့ ထောက် ကာ စဉ်းစားဟန် ပြုလိုက်ရာ ထွဋ်ဘုန်းဇော် ၏ လက် က ညီမ ဖြစ်သူ ခေါင်း ကို ခေါက်ပြီးသား ဖြစ်သွားသည်။
“ဒေါက် …”
“ဟာ … လုပ်ပြန်ပြီ၊ သူများ ဉာဏ်တုံးတော့မှာပဲ၊ ခဏခဏ ခေါက်နေတာပဲ”
“ညည်း က အကဲပါနေတာ ကို၊ ကိုင်း … ပြောစမ်း၊ ဘာထူးသလဲ”
“ထူးတယ် … ဘာ ထူးသလဲဆိုတာ ကို သိရအောင် ကိုကို ည ကို စောစောအိပ်၊ နေဖင်မထိုးခင်ထ၊ ကိုကို အိပ်ခန်း ပြတင်းပေါက် လိုက်ကာ ကို ဖွင့်ဟ ပြီး ကြည့်လိုက်ရင် ဖီဖီ ကို အရမ်း ကျေးဇူးတင် သွားလိမ့်မယ်”
“ဘာတွေ့လို့လဲ … ဟိုဘက်ခြံ မှာ ကောင်မလေးတွေပါလို့ သူတို့ အေးရိုဗစ် ထလုပ်ကြတာ ပြမလို့လား၊ ဒါများ ပန်းသီးသုံးလုံး မတန်ဘူး … မပေးနိုင်တော့ဘူး”
ထွဋ်ဘုန်းဇော် သည် ခပ်တည်တည် နှင့် ထွက်သွားလေရာ …
“ဟာ … ကိုကို အကျင့်မပုပ်နဲ့၊ ပြောပြီးစလစ် … မရဘူးနော်၊ မေမေ နဲ့ တိုင်ပြောမယ်”
“သက်သေ မရှိဘူး … ငါ တော့ ဗြောင်ငြင်းမှာပဲ”
“ကိုကို့ ရည်းစားတွေ အားလုံးနဲ့ ရှင်ကွဲ ကွဲပါစေ၊ အရုပ်ဆိုးဆိုးနဲ့ညား၊ အဲ … ဒါတော့ မဖြစ်ဘူး၊ ယောင်မ က မလှရင် ကြွားရ ခက်တယ်၊ မယကကြီး ဖြစ်ပါစေ”
“ဟား … ဟား … ဟား … တောင်း … တောင်း၊ ကြိုက်တဲ့ ဆု သာ တောင်းပေတော့”
“ကိုကို စုတ်ကြီး … မခေါ်ဘူး”
ထွဋ်ဘုန်းဇော် သည် ညီမ အား အခန်းဝ မှ မျက်စိတစ်ဖက် မှိတ်ပြ၊ ဆလန်ပေးကာ ရယ်ရယ်မောမော နှင့် ထွက်သွားလေသည်။
သရဖီဘုန်းဇော် က မျက်စောင်းထိုး ကာ ပွစိပွစိ ပြောရင်း ကျန်ရစ် ခဲ့လေသည်။
တစ် ခဏ တိတ်ဆိတ် သော ညချမ်း ကို မြန်မာ့ ဂီတသံ တစ်မျိုး က ဖြည့်စွက် ကာ မဟူရာ အလှ ကို ဖန်ဆင်း နေတော့သည်။
“ဝါး ပတ္တလား သံပါလား”
သရဖီဘုန်းဇော် ရေရွတ် လိုက်သည်။
တစ် ခဏ တော့ စာထဲ အာရုံ ဝင်စား ၍ ရလိမ့်မည် မဟုတ်ပါ။ သို့သော် စာကျက်ချိန် မှ ဂီတ ခံစားမှု များ အပေါ် ဖဲ့ပေးလိုက်ရ ခြင်း အတွက် သရဖီဘုန်းဇော် သည် နှမြော ခြင်း အလျဉ်း မဖြစ်မိပါချေ။

***
အခန်း-၂
တိမ်တောင် တိမ်လိပ် ရောင်စုံတို့ သည် ကြည်ပြာရောင် ကောင်းကင် အတွင်း ပြေးလွှား ဆော့ကစား နေကြ သည်။
အေးမြ သော လေပြည် လေညင်းလေး က ညင်သာစွာ သူ့အား ပွေ့ဖက် နမ်းရှုံ့သွား သောအခါ သူ့ စိတ်အာရုံ သည် ကြည်လင် လန်းဆန်း သွားသည်။ နံနက်ခင်း ၏ အလှ ကို စိုးမိုးတတ် သော ငှက်ကလေး များ က တေးဆို သောအခါ ကြည်နူးမှု ကို ဖြစ်ထွန်း သွားစေသည်။ သူ့ အကြည့် ကို မိုးသားထံ မှ လွှဲ ကာ မြေသားဆီ သို့ ရွှေ့လိုက်သည်။
အလှမွေး မြက်ခင်းဘေး ၌ စံပယ်ပင် များ ပတ်ပတ်လည် စိုက်ထားသည်။ တော်တော် တောကျ သည့် အိမ်ဟု သူ တွေးလိုက် စဉ် စံပယ်ရနံ့ က သူ့ အား စိန်ခေါ်လေ သည် အေးမြ သော ရနံ့ ကို သူ အရှုံး ပေးလိုက်သည်။ စကားဝါပင်ကြီး က ခေတ်မီစွာ ဖွဲ့စည်း တည်ဆောက်ထား သော အိမ်အသစ်လေး နှင့် မှ လိုက်လျော ညီမထွေ မရှိစွာ မြင့်မြင့်မားမား ကာရံ နေသေးသည်။
ထိုမျှ မက ဇွန်ပန်းရုံ၊ ယုဇနပင်၊ သနပ်ခါး ပန်းပင်၊ ဆလတ်၊ ဇီဇဝါရံ များ နှင့် ပြည့်နေ သော ထို ခြံဝန်း တွင် နေထိုင်သူ များ သည် အဘွားကြီး များ သာ ဖြစ်ရမည် ဟု မှန်းဆ ပြီးသား ဖြစ်သည်။ သို့သော် ထို ခေတ်နောက်ပြန် ပြေးနေ သော အဘွားကြီး များ ၏ အုပ်ထိန်းမှု အောက် မှ ရုန်းထွက်ရန် ကြိုးစား နေရှာမည် ဖြစ်သော မိန်းမပျို ချောချောလှလှလေး တစ်ဦး ရှိလိမ့်မည်။ သို့ အတွက် သရဖီ က သူ့ အား သတင်း ပေးခြင်း ဖြစ် သည် ဟု တွက်ဆပြီးသား ဖြစ်သည်။ ထို့ ကြောင့် ညအိပ်ရာ အစောကြီး ဝင် ကာ မနက် ငါးနာရီခွဲ လောက် ကတည်း က အိပ်ရာ မှ ထ ကာ ပြတင်းပေါက် ၌ ခြေသလုံး တောင့်ခံ ကာ ရပ်နေ ခြင်း ဖြစ်သည်။
သို့သော် နံနက် အာရုဏ်ဦး ၏ အလှ သည် နေထွက် မလာခင် ကတည်း က လင်းရောင်ခြည် ကွန့်မြူးရုံ မျှ ဖြင့် သဘာဝ အလှတရားတို့ သည် သစ်လွင် လန်းဆန်း ကာ အိပ်ယာ စောစီးစွာ ထ သော လူသား များ ကို သူတို့ ၏ ခံစားမှု များ မျှဝေ ပေးနေ သယောင်ယောင်။
အိပ်မှုန်စုံမွှား ထွဋ်ဘုန်းဇော် သည် ကောင်းကင် မိုးသား နှင့် မြေသားပေါ် မှ သစ်ပင် ပန်းမန်တို့ ကြောင့် ကြည်လင် လန်းဆန်း သွားသည်။
“ခစ် … ခစ် … ခစ် … သနားပါတယ်၊ အအိပ်ပျက်ခံ ပြီတော့ စောင့်ကြည့် ရရှာတယ်၊ ကျွတ် … ကျွတ် … ကျွတ်”
“ဟော”
ညီမ ဖြစ်သူ အား သူ လှည့်မကြည့်အား။ သူ့ မျက်လုံး သည် တိုက် ၏ နောက်ဖေးဘက် မှ တရွေ့ရွေ့ လျှောက်လာ သော သဏ္ဌာန် တစ်ခုဆီ သို့ အာရုံ စိုက်လိုက်သည်။
စကားဝါပင် ၏ အခက်အလက် ကြောင့် ရှင်းရှင်းလင်းလင်း မမြင်၊ ဣတ္ထိယ ၏ အသွင် သဏ္ဌာန်မှန်းတော့ သူ သိသည် နုဖက် သော အဝါနုရောင် အောက်ခံ ထဘီဆင်လေး ၏ အောက် မှ ကတ္တီပါ သဲကြိုး ရှားရောင်လေး နှင့် လိုက်ဖက်စွာ ခြေဖမို့ ဖွေးဖွေးလေး ကို တော့ သူ လှမ်းမြင် နေရသည်။
သူ့ နံဘေး ၌ သရဖီဘုန်းဇော် လာရပ်သည် ကို ပင် သတိ မထားနိုင်။ အသက်ရှူရန် မေ့လျော့နေသည်။
“ဪ … ဝါသနာ … ဝါသနာ”
“ဟင်”
“ခစ် … ခစ် … ခစ်”
မှန်းချက် နှင့် နှမ်းထွက် မကိုက်ဘဲ ဖြစ်သွားရသည်။ သူ့ နဖူး သူ ပြန်ရိုက်တာ …
“သေပါတော့ ငထွဋ် ရယ်၊ ခွေးမလေး … နင် ငါ့ ကို ချောက်ချတာ ပေါ့ ဟုတ်လား”
သရဖီဘုန်းဇော် သည် မျက်ရည် များ ထွက်သည် အထိ ရယ်မော က လက်ကာပြသည်။ သူမ မျက်ဝန်း က လည်း တစ်ဖက်ခြံ ၌ စံပယ်ပန်း များ ကို ခူးဆွက် ကာ ဇကာလေးထဲ ထည့်နေ သော အသက် ငါးဆယ်ကျော်အရွယ် ဖြူဖြူပြည့်ပြည့် ထောင်ထောင်မောင်းမောင်း နှင့် အဘွားကြီးအရွယ် သို့ ရောက်နေပြီ ဖြစ် သော အမျိုးသမီးကြီး တစ်ဦး ကို တွေ့လိုက်ရ ခြင်း ကြောင့် ပင် ဖြစ်သည်။
“ညည်း ငါ့ ကို ချောက်ထွန်းတာ ပေါ့ လေ၊ ဟုတ်လား ခွေးဖီလာမလေး”
“ဒေါက် …”
ထွဋ်ဘုန်းဇော် က အမျက် မပါ သော ဒေါသ ဖြင့် ညီမ ဖြစ်သူ ၏ ခေါင်း ကို ခေါက်လိုက်သည်။ ထိုအခါ …
“အား … လားလား … ဘယ်ကလာ ချောက်တွန်းရမှာလဲ၊ ကိုကို့ ကြောင့် အသွင် ပြောင်းသွားတာ ဖြစ်မယ်”
“ဘာဆိုင်လို့လဲ”
“ဟုတ်တယ်လေ … ဖီဖီ ကြည့်တုန်း က အရမ်းလှတဲ့ မမ တစ်ယောက် ကို မြင်တာ၊ ဘယ်လိုမှန်း မသိဘူး၊ ဥစ္စာစောင့်လားလို့ ဖီ တောင်လန့်သွားတာ၊ ခု အဘွားကြီးဆိုတော့ ဧကန္တတော့ ကိုကို့ အကြည့်ရိုင်းတွေ ကြောင့် တမင် ရုပ်ပြောင်း ရုပ်လွဲ လုပ်လိုက်တာ နေမယ်”
“ပေါချာချာနဲ့ … အိပ်ရေးပျက်တယ်”
“ပြန် အိပ်တော့မလို့လား … မအိပ်နဲ့တော့ ကိုကို ရာ၊ ဖီဖီ ကို ကျူရှင် လိုက်ပို့ပေးပါ၊ ဖေဖေ မနိုးသေးလို့”
“ရှုပ်လိုက်တာဟာ … ခုလား … သွားသွား”
“ဟင် … မျက်နှာ မသစ်တော့ဘူးလား”
“နင့် ကို ပို့ပြီး ပြန်လာရင် ပြန်အိပ်ဦးမလို့”
“ဒုက္ခ … ဝါသနာ … ဒုက္ခ”
“အေး … ငါ့ ကို အိပ်ပျက်အောင် လုပ်တဲ့ နင် တော့ ပန်းသီးနဲ့ ဝေးပြီသာ မှတ်ပေတော့”
“ရပါတယ် ကိုကို ရာ၊ နောက်တော့ မှ သာ ဖီဖီ ကို ပန်းသီးတွေ စားမကုန် အောင် မဝယ်ပေးနေနဲ့ သိလား၊ နေ့တိုင်း ထကြည့် … အကျိုး မယုတ်စေရဘူး”
“ခုထက်ထိ အပြော က မလျှော့သေးပါလား၊ တော်တော့ … အိပ်ပျက် မခံပါရစေနဲ့၊ ဖီဖီ ပဲစောင့်ကြည့်တော့၊ လာ … သွားမယ် အရှုပ်မလေး”
ညီမ ၏ ပခုံး ကို ဖက် ကာ အိပ်ခန်းထဲ မှ ထွက်ခဲ့ကြသည်။ အောက်ထပ် အရောက် ၌ …
“ဟ … ကြားသားမိုးကြိုး၊ ကိုလေပွေ က စောစောစီးစီး နိုးလို့ပါလား၊ ဘယ်ကို များ ရွှေစကြာ ဖြန့်တော်မူဦးမှာလဲ”
မိခင် ဒေါ်အေးသက် က လည်း စောစောနိုးနေ သော ထွဋ်ဘုန်းဇော် ကို အငေါ်အတူးလေး နှင့် နှုတ်ခွန်းဆက် လိုက်သည်။
“ပြောမနေနဲ့တော့ မေမေ၊ မေမေ့ သမီး ရွှေဖီမင်း ရှုပ်တာနဲ့ နိုးသွားတယ်၊ သား ပဲ လိုက်ပို့ ပေးလိုက်ဦးမယ်၊ ဖေဖေ နိုးပြီလား”
“နိုးပတော့် … မင်း လို အိပ်ပုတ်တဲ့ သူဆိုလို့ မင်း နဲ့ ရွှေဝါ ပဲ ရှိတာ၊ မင်း လိုက်ပို့ပေးတော့ ဖေဖေ အနားရတာပေါ့၊ သွား … သွား”
ထွဋ်ဘုန်းဇော် သည် ရယ်ကျဲကျဲ ဖြင့် ကားသော့ ယူကာ အိမ်ပြင် ထွက်ခဲ့သည်။ သားသမီး များ ကို မည်သည့် အရွယ် ရောက်ရောက် ကလေး ဟုသာ မြင်တတ် သော မိဘ များ ၏ သဘော သဘာဝအရ သူတို့ သာ လျှင် အပင်ပန်း ခံတတ်ကြသည်။
သရဖီဘုန်းဇော် ကျူရှင်ရှိ သော နေ့ များ တွင် သူ စောစော ထရန် ဆုံးဖြစ်လိုက်သည်။
“မနက်ပိုင်း ကျူရှင် က ဘယ်နေ့တွေလဲ”
“တနင်္လာ နဲ့ အင်္ဂါ … ဘာဖြစ်လို့လဲ ကိုကို”
“အဲဒီ နေ့တွေ ငါ လိုက်ကပို့ပေးမယ်”
သရဖီဘုန်းဇော် က ပြုံးလျက် …
“စောစာ ထခြင်း ရဲ့ အကျိုးတရား ကိုကို မကြာခင် ခံစားရမှာပါ”
“တော်စမ်းပါ ခွေးဖီမ၊ စေတနာ ပျက်အောင် မလုပ်နဲ့၊ ဖေဖေ ပင်ပန် မှာ စိုးလို့ လိုက်ပို့ ပေးတာများ၊ အိုနာကျိုးကန်းကြီးတွေ နင် ပဲ ထိုင်ရှုနေ”
“ဘာပဲပြောပြော ကိုကို မိုးလင်းလာတာနဲ့ ကိုကို့ အတွက် အလုပ် တစ်ခု ရှိနေပြီဆိုတာ ဖီဖီ အတပ် ပြောရဲတယ်”
“စကားကြော ရှည်လိုကတာ … ကလေး က ကလေး လို နေစမ်း”
ထွဋ်ဘုန်းဇော် သည် ပါးစပ် က သာ ညီမ လုပ်သူ ကို ဟိန်းဟောက် နေရသည်။ အမှန်တော့ သူမ ပြောတာ လည်း မှန်နေသည်ဟု …။


***




အခန်း-၃



“ဘိုဘို…”
“ဗျာ”
“ဘယ်က ပြန်လာတာလဲ၊ နောက်ထွက်စရာ များ ရှိသေးသလား၊ မရှိရင် ထိုင်ဦး”
“ဟုတ်ကဲ့ … မရှိတော့ပါဘူး”
ဖခင် ဦးဘုန်းဇော် နှင့် မိခင် ဒေါ်အေးသက် သည် အိမ်ရှေ့ ဆက်တီ ၌ ယှဉ်တွဲ ထိုင်ရင်း ဆေးခန်း မှ ရရှိလာသော ငွေ များ ကို ရေတွက်ရာ မှ ဖခင် က လှမ်းပြောလိုက် ခြင်း ဖြစ်သည်။
“ဘယ်နှနာရီ ရှိပြီလဲ သား”
“ကိုးနာရီပါ”
“တော်သေးတာပေါ့ … သန်းခေါင် မကျော်သွားလို့”
“ကို က လည်း … ပြောစရာရှိရင် ပြောတာ မဟုတ်ဘူး၊ ခွေးမြီးကောက် ကျည်တောက်စွပ် ကို များ ပြောရတာ မမောဘူးလား”
“အေး က ဘာသိလို့လဲ၊ လည်လွန်းတဲ့ဘီး ချီးသင့်မှာစိုးလို့ ပြောနေတယ်၊ ပညာလေးတော်လို့ ခံသာနေတာ၊ အကျင့် က တော့ သုံးစားလို့ မရဘူး၊ အဖေ နဲ့ လည်း မတူ အမေ နဲ့ လည်း မတူ၊ ဘယ် နဲ့ အိတ်ချ် ဖြစ်စေနိုင်တဲ့ ဝါသနာမျိုး ပါနေတယ် မသိပါဘူး”
“ဒီအဆင့် အထိ သား မတွဲ့ပါဘူး ဖေဖေ၊ နားလည်ပါတယ်”
ထွဋ်ဘုန်းဇော် က ရယ်ချင်စိတ် ကို မျိုသိပ် ကာ မျက်နှာသေလေး နှင့် ပြောလိုက်ရသည်။
“ဟင် … နားလည်ပါတယ်၊ တွဲရုံလောက်ပါနဲ့ ညအချိန်မတော် မှ ပြန်လာ၊ တော်ကြာ သူများ သားသမီး ခြေလွန် လက်လွန်ဆိုရင်တော့နော်၊ သူတောင်းစား ဖြစ်ပါစေ ယူရမှာပဲ … ကြားလား”
“ဟုတ်ကဲ့”
“ဘာ ဟုတ်ကဲ့လဲ … အဲဒီလို အဆင့်အတန်း မရှိတဲ့ လူမျိုး ယူလို က တော့ အိမ်ပေါ် က ခေါင်း နဲ့ ဆင်းသွားရမယ် … ကြားလား”
“ဟုတ်ကဲ့”
“ပြောလိုက်ရင် … ဟုတ်ကဲ့ … ဟုတ်ကဲ့နဲ့၊ ဘယ်တော့ မှ ခံမပြော နားမထောင်နဲ့ … ကြားလား”
“ဟုတ်ကဲ့ … အဲ … မဟုတ်ဘူး၊ ဖေဖေ ပြောစရာရှိတာ ကုန်ပြီလား၊ သား သွားအိပ်တော့မယ် မနက်ရောက်ရင် ဖီဖီ ကို ကျူရှင်ပို့ပေးဖို့ တာဝန် ကို သား ဦးလည်မသုန် ထမ်းရွက် ဖို့ ဆုံးဖြတ်ထားလို့ စောစောအိပ် မှ ဖြစ်မယ်”
ထွဋ်ဘုန်းဇော် က ရယ်ချင်စိတ် ကို ဖုံးမရ သဖြင့် ရယ်ကျဲကျဲ ဖြစ် ကာ ထိုင်ရာ မှ ထလိုက်သည်။ ဒေါ်အေးသက် က ရယ်မော လျက် …
“ထိုင်ဦးသား၊ နင့် အဖေ ပြောချင်တာ ဒါ အဓိက မဟုတ်သေးဘူး”
ဦးဘုန်းဇော် လည်း ရယ်ချင်သွားသည်။ သား ကို အချိန်ရတုန်း ဟိန်းဟောက် နေရသည် နှင့် ပြောစရာ စကား ကို မေ့သွားသည်။ အမှန်တော့ သား နှင့် သူ သည် သူငယ်ချင်းပေါင်း ပေါင်းသည်။ သားဖြစ်သူ ရည်းစား များတာ ကို လည်း သူ သိသည်။ သူ့ ဆေးရုံဆေးခန်း မှ အမျိုးသမီး ဆရာဝန် ချောချောလေး များ၊ သူနာပြု ချောချောလေး များ ကို လည်း အလွတ် မပေးတတ်။
“မအိပ်နဲ့ဦး ဘိုဘို … ဖေဖေ ပြောစရာ ရှိသေးတယ်”
သူ့ သား သည် ဟိန်းဟောက် မာန်မဲစရာ လည်း သိပ်လိုသည် မဟုတ်။ ရည်းစား ကို တစ်လ တစ်ယောက် မျှ ထားတတ် သည် က လွဲ ၍ ပညာရေး၊ လူမှုရေး၊ စီးပွားရေး က အစ ပြောစရာ မရှိ၊ ကျောင်းတက်ရင်း မှ ကား နှင့် အိမ် ကို ဝယ်ရောင်းလုပ် ကာ သူ့ ကျောင်းစရိတ် နှင့် သူ့ ရည်းစား များ အတွက် အကုန်ခံနိုင်ရန် ငွေကြေး အရှာအဖွေ ကောင်းသေး သည် ဆိုတော့ သားဖြစ်သူ ၏ တာဝန် ကို စာရိတ္တ မယိမ်းယိုင် အောင် မျက်ခြည်မပြတ် ကြည့်ပေးရုံ က လွဲ ၍ ထိန်းကျောင်း ပေးစရာ မလိုချေ။
“ပြောလေ ဖေဖေ၊ သား က ဖေဖေ့ ရဲ့ အဆူအပူ အကြိမ်းအမောင်း ကို ခံချင်နေတာ ကြာပြီ”
“ဟေ”
“ဟုတ်တယ် ဖေဖေ၊ ဘာဖြစ်လို့လဲဆိုတော့ အချို့ လူငယ်တွေလို အဘိုးကြီး ပွမ်လို့ကွာဆိုတဲ့ စကားလေး ဘာလေး သူငယ်ချင်းတွေနဲ့ လက်ဖက်ရည်ဆိုင် ထိုင်တဲ့ အခါ ပြောချင်လို့ပါ ဖေဖေ”
“ခွေးမသား … ငါ က အကောင်းမှတ်လို့”
“ကိုနော် … ကြည့်ဆဲ”
ဒေါ်အေးသက် ၏ မျက်စောင်းဒဏ် ကို လည်း တဟဲဟဲ ဖြင့် ခံယူလိုက်ပြီး မှ ဦးဘုန်းဇော် သည် သားဖြစ်သူ ၏ ကြည်လင် ဝင်းပ သော မျက်နှာ ကို ကြည့်ကာ …
“မင်း နှယ်ကွာ … ဖေဖေ ပြောရမယ့် ကိစ္စတောင် ဘယ်ရောက်သွားသလဲ မသိဘူး”
“ဖီဖီ့ ကိစ္စလေ … ကို”
ဒေါ်အေးသက် က ဝင်ထောက် ပေးလိုက်သည်။ မိဘနှစ်ပါး ၏ တစ်ဦးပေါ် တစ်ဦး ချစ်ခင် လေးစား မြတ်နိုး တွယ်တာ ခြင်း က ပင် လျှင် သားသမီး များ ၏ ဘဝ ကို စိမ်းလန်း စိုပြည်စွာ မြှင့်တင် ပေးနိုင် ခြင်း ကို လည်း ဖြစ်စေတတ် သည် ထင်ပါသည်။
“ဖီဖီ ဘာဖြစ်လို့လဲ ဖေဖေ၊ ဒီ ကောင်မလေး ရည်းစား ထားနေပြီလား”
ထွဋ်ဘုန်းဇော် က အလန့်တကြား မေးလိုက်သည်။ သူ ၏ အချစ်ဆုံး ညီမလေး အတွက် အမှန်တကယ် စိုးရိမ် သွားသည်။
“ထားတော့ ဘာဖြစ်လဲ ဘိုဘို၊ ရည်းစားတစ်ထောင် လင်ကောင်တစ်ယောက် တဲ့၊ နင် တောင် မှ ထည်လဲ တွဲနေပြီး”
ဒေါ်အေးသက် က သား ဖြစ်သူ ကို အကဲစမ်း သော စကား ပြောလိုက်သည်။
“ဟာ … ဒါတော့ ဘယ်ဖြစ်မလဲ မေမေ၊ ယောက်ျားလေး နဲ့ မိန်းကလေး တူပါ့မလား၊ မိန်းကလေးတွေရဲ့ ဘဝဟာ ပန်းလေး တစ်ပွင့်လို ဘယ်လောက် နူးညံ့ သိမ်မွေ့သလဲ၊ ပြစ်မျိုးမှည့်မထင် နေနိုင် မှ ဖြစ်မယ်၊ ဒီတိုင်းဆို မလွယ်ဘူး၊ ဖေဖေ က မဆုံးမဘူးလား၊ ဘယ် ကောင်နဲ့လဲ … ဘယ်ကလဲ”
ထွဋ်ဘုန်းဇော် ၏ ပြူးတူးပြာတာ နှင့် မေးခွန်း များ ကြောင့် မိဘနှစ်ပါး က သား ဖြစ်သူ အား သဘောကျ သော ကြည်နူးမှု ဖြင့် ပြုံးရွှင်စွာ ဖြင့် သား ဖြစ်သူ အား ဆက်လက် ကျီစယ် နေကြသည်။ သားသမီး သုံးယောက် ရှိ သည့် အနက် သမီး အကြီးဆုံး သည် ဆယ်တန်း ကို မအောင်ဘဲ အိမ်ထောင်ပြုသွားပြီး သျှောင်နောက် ဆံထုံး ပါသွား သည့် အတွက် ရင်ငွေ့ ၌ ရှိနေသေး သော သား ထွဋ်ဘုန်းဇော် နှင့် အငယ်ဆုံး သမီးလေး သရဖီဘုန်းဇော် တို့ ကို သာ ကလေး များ သဖွယ် ကြည့်မဝ ရှုမဝ ဖြစ်ခဲ့ရသည်။ မောင်နှမ အချင်းချင်း ချစ်ချစ်ခင်ခင် ကြင်ကြင်နာနာ ရှိသည် ဆိုတော့လည်း မိဘ တို့ နှလုံး စိတ်ဝမ်း ၌ အေးချမ်းရလေ သည် မှာ ဓမ္မတာပင် ဖြစ်သည်။
မိဘနှစ်ပါး ၏ အပြုံး ကြောင့် သူ့ အား စနေမှန်း ထွဋ်ဘုန်းဇော် ရိပ်မိလိုက် သဖြင့် …
“ရည်းစားထားတာ သိရင် မြန်မြန်သာ ပေးစားလိုက်တော့ မေမေ၊ ကျူရှင် အကြိုအပို့ လုပ်ပေးရ သက်သာ တယ်”
“အလကား စနေတာ၊ နင့် ညီမ လား စိတ်ဝင်စား မှာ၊ စာ နဲ့ ဂီတ နဲ့ တင် သူ့ မှာ အချိန်တွင် မလောက်နိုင်ဘူး ဖြစ်နေတာ”
“ဒါ ဖြင့် ဘာဖြစ်လို့လဲ”
“ဘာဖြစ်ရမှာလဲ … အဲဒီ ဂီတ အတွက် အချိန် ပေးရတော့မယ်လေ”
“အို … စကား က လည်း ရှင်းရှင်းပြောရင် ရရဲ့သားနဲ့၊ ဒီလို သား ရဲ့၊ နင့် ညီမ က မြန်မာ့ ယဉ်ကျေးမှု ဆို- က- ရေး- တီး ပြိုင်ပွဲ ကို ဝင်ချင်လို့တဲ့၊ အဲဒါ ဟိုဘက်အိမ် က ဆရာမဆီ မှာ ညည သီချင်း သွားတက်ချင်တယ်ဆိုတာ နဲ့ ဖေဖေ နဲ့ မေမေ လည်း သွားဆွေးနွေး ပြီး အပ်နှံပြီးပြီ”
“ဟင် … စာဘက်တော့ လျော့တော့မှာပဲ”
“တစ် ကဏ္ဍစီ ပါကွာ … မင်း လည်း ဝါသနာပါတဲ့ ဦးစားပေးထားတဲ့ အလုပ်ကြား က တောင် အမ်ဘီဘီအက်စ်ဘွဲ့ ကို ရှောရှောရှူရှူ ရလာသေးတယ် မဟုတ်လား၊ သမီး လည်း ဂီတ တစ်ဖက်၊ ကျောင်းစာ တက်ဖက် ကြား က မင်း အမှတ်ထက် သာစေရမယ်ကွာ၊ မင်း ဘာပြောမလဲ”
“ဘာမှ မပြောတော့ပါဘူး၊ သုံးမဲတစ်မဲဆိုတော့ အရှုံးပေးပါတယ်၊ အဲဒါ သား က ဘယ်လို တာဝန် ထမ်းဆောင်ရမှာလဲ ဖေဖေ”
“ကြိုပေးရုံပါ”
“ဟိုဘက်ခြံ နဲ့ ဒီဘက်ခြံ များ ကြိုပေး ပို့ပေးရမယ်လို့ မလွယ်တံခါးပေါက် က လည်း ရှိရက်သားနဲ့ ဖေဖေ ရာ၊ အလုပ်မရှိကြောင် ကို ရေချိုး ပေးခိုင်းနေတာလား”
“မပို့ခိုင်းပါဘူး … ကြိုရုံတင်ပဲ၊ လင်းလင်းထင်းထင်း အချိန်မဟုတ်လို့ မင်း ကို ခခယယ ပြောနေရတာ ပေါ့၊ ငါ က မကောင်းတတ်လို့”
“ဟ … အပျိုကြီးပဲနေတဲ့ အိမ် ကို ငါ သွားလို့ သင့်တော်ပါ့မလားဆိုတာ မင်း စဉ်းစားကြည့်လေ၊ သင့်တော်တယ် ထင်ရင်တော့ ငါ ပဲ သွားကြိုပေးမယ်၊ ကြိုရမယ့် အချိန် က ည ဆယ်နာရီ”
“ဗျာ … ညကြီး၊ ဖီဖီ က ညကြီး သွားသင်မယ် ဟုတ်လား၊ နေ့ခင်း မသင်ဘဲနဲ့ သူ့ အိမ် လည်း သွားသင်ရဦးမယ်၊ ကြီးကြီးကျယ်ကျယ် ဖေဖေ ရာ၊ ဒီအဘွားကြီးတွေ က မာန တယ်ကြီးပါလား၊ အိမ်ခေါ်သင်လို့ရတဲ့ ဆရာမ ငှားသင်ပေါ့”
“မင်း ဘာမှမသိဘဲ စွတ်စွတ် ပြောမနေနဲ့၊ အခကြေးငွေ လည်း အသပြာ တစ်ပြားတစ်ချပ် မှ မယူဘဲ စေတနာ ဝါသနာ အရ သင်ပေး မှာ၊ ညသင်ပေးရတာ က လည်း ညဘက် မှ သူ က အာရုံဝင်စား ပြီး သင်ပေးချင်လို့တဲ့၊ ဖီဖီ လည်း တစ်နေ့စာ အားလုံး ကို ရှစ်နာရီခွဲ မှာ အဆုံးသတ် ပြီး သွားသင်မယ်၊ ခေါင်းရှင်းရာ ရောက်တာပေါ့”
“ဖေဖေ တို့ က အလကား ရလို့ သင်ခိုင်းတာလား၊ ဒီလိုဆို သား ပဲ အိတ်စိုက် ပြီး ဆရာ ငှားပေးမယ်၊ အိမ်မှာပဲ သင်ခိုင်းပါ ဖေဖေ ရာ၊ အိမ် က လူတွေ အားလုံး တစ်ယောက် မှ မအားရတဲ့ အလုပ် ကို နည်းနည်းတော့ ထပ်မံ စဉ်းစားရင် ကောင်းလိမ့်မယ် ထင်တယ်”
“တော်စမ်း ဘိုဘို၊ မိကျောင်းမင်း ရေခင်းမပြနေနဲ့၊ ခု ကိုးနာရီ ခွဲတော့မယ်၊ ဆယ်နာရီ တိတိ မှာ ရောက်အောင် သွားကြိုပေတော့”
“ပြဿနာပဲ”
ထွဋ်ဘုန်းဇော် သည် ငြင်းဆန် ၍ ရတော့မည် မဟုတ်မှန်း သိ ၍ ဆံပင် ကို ဖွပြီး ထမင်းစားခန်းဘက် ထွက်ခဲ့လေသည်။
ရေခဲသေတ္တာ ဖွင့် ၍ သရဖီဘုန်းဇော် အတွက် သူ ဝယ်ပေးထားသော ပန်းသီး များ မှ တစ်လုံး ယူစားလိုက်သည်။
“ဘိုဘို ရေ … စိတ်ချထားမယ်နော်၊ မေမေ တို့ ဘုရား ဝတ်တက်တော့မယ်”
“ဟုတ်ကဲ့”
ပန်းသီး ပလုတ်ပလောင်း နှင့် သူ ဖြေလိုက်သည်။ တစ်ဆက်တည်း သူ့ အိပ်ခန်း သို့ ပြေးတက်ခဲ့သည်။ ရေချိုးရပေဦးမည်။
မိဘ စကား မှန် သမျှ မပယ်တတ် သော ညာဉ်ကောင်းလေး သူ့ ၌ ရှိနေ ခြင်း က ပင် လျှင် မိဘနှစ်ပါး ၏ ချစ်ခင် အားထား ခြင်း ကို ခံနေရခြင်း ဖြစ်သည်။
သူ့ အိပ်ခန်းဘက် သို့ ရောက်ရှိလာ မှ ပတ္တလားသံ သည် တစ်ချက် တစ်ချက် ပျံ့လွင့်လာသည်။ တီးလုံး ထံထျာတေရှင် ကို အစပျိုး နေသည် ထင်ပါသည်။
“ဖီဖီ့ ဝါသနာ က လည်း ဘယ်လိုပါလိမ့်”
ဟု ညီမ ဖြစ်သူ ကို ပင် အံ့ဩရသည်။
“ဘိုဘို ရေ”
“ဗျာ … သွားပြီ ဖေဖေ”
သူ့ အိပ်ခန်းထဲ မှ ပြေးထွက် ခဲ့လေသည်။ တာဝန် ဝတ္တရားတို့ကို သူ မကြောက်တတ် သော်လည်း ယခု တာဝန် က သူ့ အတွက် ခပ်ကြောင်ကြောင် ဖြစ်နေသည်။
အင်မတန် ဇီဇာကြောင်ပုံရ သော အပျိုကြီး များ အိမ် သို့ သွားရမည် ဆိုတော့ …


***



အခန်း-၄




“ခင်ဗျား ဘယ်သူလဲ”
ခြံစောင့် ဖြစ်ဟန် တူသည့် လူငယ် တစ်ဦး က သူ့ အား မေးလိုက်သည်။
“ကျွန်တော် ဟိုဘက်ခြံ က ဘိုဘို ပါ။ ဖီဖီ … အဲ … ဒီ မှာ ဂီတ လာသင်တဲ့ ကျွန်တော့် ညီမလေး ကို လာကြိုတာပါ”
သူ က ကောင်းမွန်စွာပင် အဖြေ ပေးလိုက်သည်။
“ဪ … ဟုတ်ကဲ အစ်ကို … သွားပါ၊ ကျွန်တော် မသိလို့ မေးမိတာ ခွင့်လွှတ်နော်”
“ရပါတယ်ကွာ မသိရင်မေး၊ မစင်ရင်ဆေး ရမှာပဲပေါ့ကွာ”
သူ သည် ကျိုးနွံ သော ခြံစောင့် ၏ ပခုံး ကို ပုတ် ကာ ပြောလိုက်သည်။ လူတန်းစား မခွဲခြားတတ် သော ရင်းနှီးမှု က သူ့ အား ပေါင်းသင်း ဆက်ဆံရေး နယ်ပယ် ကျယ်ပြန့် စေသည် ထင်ပါသည်။
မာကျူရီမီး များ ထွန်းထား သော လမ်း အတိုင်း သူ လျှောက်ခဲ့သည်။ ပန်းပေါင်းစုံ ၏ သင်းရနံ့ သည် သူ့ ရင် ကို ငြိမ်းချမ်း စေသည်။
သူ အိမ်ရှေ့ ပေါ်တီ ကို အရောက် တွင် တိုက်ကပ်နာရီ မှ ဒေါင်ဒင်သံ ဆယ်ချက် ထွက်ပေါ် လာသည်။ အချိန် အတိအကျ ရောက်ခြင်း အတွက် သူ ကျေနပ် သွားသည်။
“ကိုင်း … ဒီနေ့ အတွက်တော့ ဒီလောက်နဲ့ပဲ တော်ပြီး သရဖီ၊ ပြန်ရောက်ရင် ဘာမှ မစဉ်းစားဘဲ အိပ်လိုက်တော့ ဟုတ်လား …”
“ဟုတ်ကဲ့ မမ”
ဆွဲလွဲသံလား၊ စမ်းရေ စီးသံလေလား၊ သစ်ရွက်ကြွေသံလေလား မသိအောင် အေးချမ်း ကြည်လင် သော အသံရှင် ကို သူ မြင်လိုက်ရ သည် နှင့် မျက်လုံး အပြူးသား ဖြစ်သွားလောက်အောင် အံ့အားသင့် ရသည်။ သူ မြင်ဖူးခဲ့ သမျှ မိန်းမလတွေထက် သာလွန် သော လှနတ်သမီး ကို တွေ့ရှိ လိုက်ရခြင်း ကြောင့် သူ့ ရင်ထဲ လှုပ်လှုပ်ခတ်ခတ် ဖြစ်သွားသည် အထိ အံ့အားသင့် ရသည်။
“လာကြိုတဲ့လူ ရောက်ရင် ပြန်တော့နော်”
“ဟုတ်ကဲ့”
ကျောခိုင်းထား သော သရဖီဘုန်းဇော် က သူ့ အား မမြင်။ အမှန်တော့ အိမ်ဝ ၌ ရပ်နေ သော သူ့ အား မျက်နှာချင်း မြင်နေရ သည့် သူမ သည် လောကဝတ္တရား အရ အိမ်ရှင်ပီပီ … လာပါ … ထိုင်ပါ ဟု ပျူငှာစွာ ဆိုသင့်သည်။
လှဂုဏ်ကိုး ကာ မာနတံခွန် လွင့်နေ သော မိန်းမစားမျိုး ထင်ပါသည်။ မည်သို့ ဆိုစေ ကာ မူ လှသော မိန်းမသား များ ၏ အပြစ်ဟူ သမျှ တို့ ကို တဒင်္ဂ နှင့် လွှတ်တတ် သည် မှာ သူ့ ဝါသနာ ဖြစ် သည့် အလျှောက် သူ ခွင့်လွှတ် ကာ ဧည့်ခန်းထဲ သို့ ဖိတ်ခေါ်သူ မရှိ သည့် ကြား က လှမ်းဝင်ခဲ့သည်။
“ကြိုသူလာပြီ”
သူမ နှုတ်ခမ်း နှစ်လွှာ မှ မပြုံး ၏ သို့ ပြုံး ၏ သို့ နှင့် မပွင့်တပွင့်လေး ထွက်ပေါ် လာမှု ကို သူ အသည်းယား သွားသည်။
ဖီဖီ က ဆတ်ခနဲ လှည့်ကြည့် ကာ …
“ဪ … ကိုကို … လာပါဦး”
ဝမ်းသာအားရခေါ် ကာ သူ့ အား မျက်စိတစ်ဖက် လှစ်ခနဲ့ မှိတ်ပြခြင်း အပေါ် ၌ သူ နားမလည်နိုင်။
ကော်ဇော ခင်းထား သော ကွပ်ပျစ်ပေါ် ၌ ပုဆစ် ဒူးတုပ် ထိုင်နေ သော မြစိမ်းရောင် မင်းသမီးလေး ၏ အလှတရား သည် သူ ၏ နေ့အတော်များများ ကို ဖဲ့ယူတော့မည်ဟု သူ ၏ တဒိတ်ဒိတ် ခုန်နေ သော ရင်အစုံ က အဆုံးအဖြတ် ပေးနေသည်။
“မမနွယ် … ဖီဖီ့ အစ်ကို ထွဋ်ဘုန်းဇော် လာကြို နေပါတယ်”
“မမနွယ် သိပါတယ်၊ ပြန်လိုက် သွားတော့ သရဖီ”
အေးအေးလေး နှင့် စူးရှ သော အသံ သည် သူ့ နှလုံးသား ကို အချစ်မြား စူးစေ ပြီး သူ သိလိုက် ၏။ သို့သော် မာနရှင် က မျက်လွှာချ လျက် စောင်းကြိုး ညှိနေ သောအခါ သူ့ မှာ မခံမချိ မခံသာ ဖြင့် နှုတ်ဆက်ရန် စကားလုံး တို့ ကို ရွေးချယ် လိုက်သည်။
“ကျွန်တော် တို့ ကို ပြန်ခွင့်ပြုပါဦး ဆရာမ”
“ကောင်းပြီ”
လေသံ က အထက်စီး မှ နိုင်လှသည်။ လူ ကို အရေးလုပ် ၍ ပင် လှမ်းမကြည့်၊ ဣန္ဒြေရှင်လား၊ မာနရှင်လေးလားတော့ မသိ။
ဘဝင်မကျစွာ ကျောခိုင်း လိုက်သည်။
အိမ်ပြန်ရောက် သည် နှင့် မအောင့်အည်းနိုင် သော ဝေဒနာရပ် တို့ ဖြင့် …
“ဖီဖီ”
“ဘာလဲ ကိုကို”
“နင့် ကို စောင်းတီး သင်ပေးတာ သူ လား”
“စောင်း မဟုတ်ပါဘူး … ပတ္တလားတီးပါ ကိုကို၊ ဟုတ်တယ် … သူ ပဲ”
“အဘွားကြီးတွေ ကော”
“အပေါ်ထပ် တက်သွား ကြတယ်”
“လှလိုက်တာဟာ … ရက်ရက်စက်စက်ပဲ”
“ဘာလဲ … ကိုကို ခိုက်သွားပြီ မှတ်လား”
“မာနကြီးပုံ ရတယ်”
ညီမ ဖြစ်သူ ကို ဝန်ခံ စကား မဆိုချင် သဖြင့် စကား လွှဲလိုက် သည်။
“မကြီးပါဘူး … ထင်လို့ပါ”
“ငါ့ ကို အရေးတောင် မစိုက်ဘူး၊ မတူမတန် သလို ဆက်ဆံ လွှတ်တာ ကို သူ့ အလှ ကြောင့် ငါ ခွင့်လွှတ်လိုက်တယ်၊ ဒါပေမဲ့ တစ်ခါထက် နှစ်ခါဆိုရင် ခွင့်မလွှတ်နိုင်ဘူးလို့ ဆရာမ ကို ပြောထားလိုက်”
“မပြောရဲပါဘူး … သတ္တိရှိရင် ကိုကို့ ဘာသာ ကိုကို ပြော”
“အေးပေါ့ … တစ်နေ့တော့ ပြောခွင့် ကြုံရဦး မှာ ပေါ့ ဟာ၊ ဒါ ထက် သူ့ နာမည် က …”
“အား … မွှေးလိုက်တာ၊ ခဏလေး ကိုကို”
သရဖီဘုန်းဇော် က ဆိတ်ဖလူး ပွင့်ကြွေလေး တစ်ပွင့်စ နှစ်ပွင့်စ ကို ကောက်လိုက် သည်။ ထိုစဉ် ခြံစောင့် က …
“ပြန်တော့မလား အစ်ကို”
“အေး …”
ခြံစောင့် က လည်း သူ့ ထက် ငယ်လှ သုံးလေးနှစ်ဆိုတော့ လူငယ် ယောက်ျားရှိတော့ အိမ်ခြံ အတွင်း ဖီဖီ သွားလာမှု ကို မျက်ခြည်မပြတ် အကဲခတ်ရန် လိုအပ် သည်။ မိဘ များ ကို လည်း သတိ ပေးထား မှ ဖြစ်ပေမည်။
မိမိ တို့ ခြံဘက် သို့ ပြန်ရောက် သည် နှင့် တံခါး ကို ပိတ်လိုက် သည်။
“အသွား က နင့် ကို ဘယ်သူ လိုက်ပို့သလဲ ဖီဖီ”
“မေမေ”
“အေး … တစ်ယောက်တည်း ဘယ်တော့မှ မသွားနဲ့”
“အိမ်ချင်း နီးနီးလေဟာ၊ လျှပ်စစ် မီးရောင်တွေ လည်း ထိန်ထိန် ငြီးနေတဲ့ဟာ၊ ဘာ ကြောက်စရာရှိသလဲ”
“ဟ … ခွေးမလေး ရ၊ မီးပျက်သွားရင် ဘယ်လိုလုပ်မလဲ”
သူ က လည်း လက်မြန် သည်။ ညီမ ခေါင်း ကို ခေါက်ရန် ရည်ရွယ် ပြီး ဖြစ်သွား သည်။ သရဖီ  က လည်း ခေါင်းရှောင် ပြီး ဖြစ်သွား သည်။
ထို အချိန် ၌ ဆွတ်ပျံ့ လွမ်းမောဖွယ် ကောင်းသော စောင်းသံ သည် သူ တို့ နောက်ပါး မှ ကပ်ငြိ လိုက်ပါလာ သည်။
“အား … အရမ်း ကောင်းတာပဲ ကိုကို ရာ၊ ဂီတ ပြိုင်ပွဲ ဝင်လိုက်ရင် ပထမရ မှာ ကျိန်းသေတယ်နော်”
“အင်း”
ပုဂ္ဂိုလ် ခင်တော့ တရားမင် သွားလေပြီ။ သူမ ၏ စောင်းသံ ကို နတ်စောင်းသံ အလား ထင်မှတ် လာ သည်။
“သူ့ နာမည် က”
“ကိုကို သိပ် သိချင်လား”
“ဈေးကိုင် ပြန်ပြီ”
“ပန်းသီး ဝယ်ပေး”
“နင် ရေခဲသေတ္တာ ဖွင့်ကြည့် ပြီး ပြီလား”
“ဟင့်အင်း” 
“ငါ တောင် အခုပဲ ပန်းသီး စားလာသေးတယ်၊ တရုတ် ပန်းသီး ကော၊ အင်္ဂလိပ် ပန်းသီး ကော တစ်ထောင်ဖိုး ထည့်ပေး ထားပါတယ် ခွေးဖီမ ရယ်”
“ပြောလေ”
“ဘာလဲ”
“နာမည်”
သရဖီ က နှာခေါင်း ပိတ်လိုက် သည်။ ထိုအခါ သူ က လက်သီးရွယ် ၍ ထုဟန်ပြင် သောအခါ သရဖီ သည် လှစ်ခနဲ အိမ်ထဲ ပြေးဝင် သွားလေရာ …
“ခွေးဖီမလေး …”
သူ သည် ပြေးလိုက် ခဲ့ရ သည်။
“ဟဲ့ … ဟဲ့ … ဘယ်လိုဖြစ်တာလဲ ဆရာဝန်ကြီး ရဲ့”
“မေမေ့ သမီး”
မိခင် က ရယ်မော လျက် …
“သမီး က ဘာလုပ်လို့လဲ”
ရေခဲသေတ္တာ ဖွင့် ကာ ပန်းသီး တစ်လုံး ယူစား နေ သော သရဖီးဘုန်းဇော် က …
“ဘာမှ မဟုတ်ပါဘူး မေမေ၊ ကိုကို့ ကို စပြေးတာ”
ဟု ပြောပြီး အိမ်ပေါ် တက်သွားရာ သူ လည်း လိုက် တက်ခဲ့ သည်။
လှေခါးဝ တွင် ရပ်စောင့်နေ သော သရဖီ က …
“ပန်းသီ က ချိုတယ်၊ အရင့် မှန်တယ် … ကျေးဇူးပဲ၊ ကိုကို ဝယ်တာလား၊ မေမေ ဝယ်တာလား”
“ငါ ဝယ်တာပေါ့”
“ဒါ ဖြင့် ကျေးဇူးတင်တဲ့ အနေနဲ့ ကိုကို့ ကို ကျေးဇူး ဆပ်မယ်”
“ကြီးကြီးကျယ်ကျယ် … ခွေးမလေး”
“မသိချင်တော့ဘူး ပေါ့”
“သိချင်တာ ပေါ့ ခွေးဖီမ ရဲ့”
“ဒီ မောင်နှမ က ကြိတ်ကြိတ် နဲ့ ဘာဖြစ်လာကြတာလဲ”
သရဖီဘုန်းဇော် က နှုတ်ခမ်းဝ ၌ လက်ညှိုးလေး ထောင် ကာ ရှူးခနဲ့ လုပ်ပြ ပြီး ..
“မေမေ ကြားသွားမယ် ကိုကို … နန်းဣန္ဒာနွယ် တဲ့”
“နန်းဣန္ဒာနွယ်”
ထွဋ်ဘုန်းဇော် ရင်ထဲ တစ်မျိုးလေး ဖြစ်သွား သည်။ အေးမြ ခြင်း လော၊ ပူလောင် ခြင်း လော မသိနိုင် သော ခံစားမှု တစ်ရက် ဖြစ်ထွန်းသွား သည်။
“မေမေ့ ရှေ့ မှာ ဆရာမ အကြောင်း သိပ်မပြောမိစေနဲ့နော် ကိုကို၊ ဖီဖီ အိပ်တော့မယ် … ဂွတ်နိုက်”
သရဖီဘုန်းဇော် က သူမ အိပ်ခန်းထဲ သို့ ဝင်ရောက်သွား သောအခါ သူ ၌ မဟေဠိ များ ပွေ့ပိုက်ရင်း ကျန်ရစ်ခဲ့လေ သည်။
“နန်းဣန္ဒာနွယ်” မဟာဆန်လွန်း သော သူမ နှင့် ဆက်သွယ်မှု အပေါ် မေမေ က ဘာဖြစ် ၍ မကြိုက်ရမှာနည်း။
မည်သို့ ဆိုစေ ထို ည သူ ကောင်းစွာ အိပ်မပျော် တော့ချေ။



***





အခန်း-၅




“ကိုကို”
“ဒေါက် … ဒေါက်”
“ကိုကို”
“ဟေ … အေး … နိုးပြီ”
သူ့ ၌ တာဝန် တစ်ရပ် ရှိနေသေး သည်။ ထွဋ်ဘုန်းဇော် လူးလဲ ထလိုက် သည်။
“လာမယ် … လာမယ်”
“တံခါး အရင်ဖွင့် ကိုကို”
“နားဂျီမလေး က တော့ စောစောစီးစီး လုပ်ပြီ”
ထွဋ်ဘုန်းဇော် တံခါး ကို အရင် ဖွင့်ပေး လိုက်ရ သည်။
“နင် က ဘာမှ မပြင်သေးဘူးလား”
“ဘာ ကို ပြင်ရ မှာ လဲ ကိုကို က လည်း”
“ကျူရှင် မသွားဘူးလား”
ညအိပ်အင်္ကျီ နှင့် ညီမ အား နားမလည်စွာ ကြည့်ရင်း အိပ်မှုန်စုံမွှား နှင့် မေးလိုက် သည်။
သရဖီဘုန်းဇော် က သူ့ အိပ်ခန်းထဲ တောက်လျှောက် ဝင်လာပြီး ပြတင်းပေါက် ၌ သွားရပ် လိုက် သည်။ ပြီးတော့ လက်ယပ် ခေါ်လိုက် သည်။
“ဪ”
သူ ယခု မှ သဘောပေါက် သည်။ ည က မြစိမ်းရောင် မင်းသမီး ၏ ဖမ်းစားမှု ကြောင့် ဘယ်ပြောင်း ညာလူး နှင့် အိပ်မရခဲ့ သမျှ တို့ သည် သန်းခေါင်းယံ ကို လွန်မြောက်ပြီး အတန်ကြာ မှ အိပ်စက် သွားခဲ့သည် ဖြစ်ရာ ယခု မှ ပင် အိပ်ခါစ ရှိသေး သည်။ သရဖီ လာနှိုး သဖြင့် နိုးရလေ ပြီ။
မှန်တံခါး ကို ဖွင့်လိုက် သည် နှင့် အိပ်ရာ ထလာ သူတို့ အား နံနက်ခင်း ၏ လေခြည်နုထွေး တို့ ၏ ပွတ်သပ် ကျီစယ်မှု ကို ခံလိုက်ရ ပြီး လန်းဆန်းသွား သည်။
ထို မှ …
“ဟင်”
“အလှပဆုံး သော နံနက်ခင်း ၏ ပန်းချီကား တစ်ချပ် ကို မြင်တွေ့လိုက်ရ ပြီး မဟုတ်လား ကိုကို”
သရဖီဘုန်းဇော် ၏ စကား တို့ သည် သူ့ နားတွင်း သို့ ဝင်ရောက် မလာ တော့ ချေ။
သူ ၏ အာရုံ သည် တစ်ဖက်ခြံ ရှိ စံပယ်ပင်ရုံ နံဘေး ၌ စံပယ်ပွင့်လေး များ ကို ခူးဆွတ်ခြွေ ကာ ကြိမ်ခြင်းလေးထဲ သို့ ထည့်နေ သည် က အနုအရွ နိုင်လှ သည်။
အစိမ်းရောင် တော်တော် ကြိုက် သည့် မြစိမ်းရောင် မင်းသမီး ဖြစ် သည်။ ည က ဖက်ဖူးစိမ်းလေး ဝတ်ဆင်ထား သည်။
ယခု အစိမ်းနုလေးပေါ် ၌ အဖြူ စပေါ့လေး များ ပါ သော ဝမ်းဆက်လေး ဝတ်ဆင်ထား သည်။ ဆံပင်ဖားလျား အမြဲ ချထားတတ် သည်။ စကားစိမ်းပွင့်လေး တစ်ပွင့် ပန်ဆင်ထားတတ် ခြင်း ကို ည က အမှုမဲ့ အမှတ်မဲ တွေ့မြင်ရ ပြီး ယခု တစ်ဖန် တွေ့မြင်ရ ခြင်း ကြောင့် နှစ်သက်စွာ ပန်ဆင် ခြင်း ဖြစ်သည် ဟု သူ သဘောပေါက် လိုက် သည်။
အစိမ်းရောင် နှစ်သက် ခြင်း ရှိ သော ထို မိန်းမလှလေး ၏ အသည်း ၌ အစိမ်းရောင် များ ပါ ထင်ဟပ်နေ လျှင် တော့ သူ တော့ အခက် တွေ့ရလိမ့်မည် ထင့်။
“ကိုကို”
“လှတယ် နော်”
“အင်း … ဘုံကြိုးပြတ်တဲ့ မိုးနတ်ဝတီ ဆိုတာ မျိုးပေါ့”
“အစိမ်းရောင် အမြဲ ဝတ်တယ် ကိုကို”
“စိမ်းကားခြင်း အသွင် ကို မဆောင်ဘဲ စိမ်းလန်း စိုပြည် ခြင်း ဆိုတဲ့ အသွင် ကို သာ ဆောင်တဲ့ သဘော ဖြစ်ပါ စေ လို့ ဆုတောင်း ရမလို ဖြစ် နေ ပြီ”
“ဘာဖြစ်လို့လဲ ကိုကို”
“ဘာဖြစ်လို့လဲဆိုတော့ ငါ ဆုံးဖြတ်ချက် တစ်ခု ကို ချပြီး ဖြစ်နေလို့”
“ဘာ ဆုံးဖြတ်ချက်လဲ ကိုကို၊ ဖီဖီ သိခွင့် ရှိသလား”
စံပယ်ခြင်းလေး ကို ဆွဲ ကာ အိမ်ဆီ သို့ တရွေ့ရွေ့ လျှောက်လှမ်းသွား သော သူမ ၏ နောက်ကျောပြင် ကို ကြည့်လိုက်မိ သည့် ကာလ အတွင်း သူ့ ရင်ထဲ ကောက်ချက် ချလိုက်မိ သည်။
“ပြစ်မျိုး မှဲ့အထင် အလှမျိုး” ဟူ ၍ ဖြစ် သည်။
“ဟင် လို့ဆို ကိုကို၊ ဖီဖီ မသိရဘူးလား”
“ဘာကိုလဲ”
“ကိုကို့ ဆုံးဖြတ်ချက်”
“သိရမှာ ပေါ့ … ဘာဖြစ်လို့လဲဆိုတော့ ဒီ မှ နင် က အဓိက ဇာတ်ပို့ ဖြစ်လိမ့်မယ်”
“ဟုတ်တယ် ဖီဖီ၊ နင် ငါ နဲ့ သူ နီးစပ်အောင် ဘေးတီးပေးရမယ်၊ ဘာဖြစ်လို့လဲဆိုတော့ သူ့ ကို ငါ ကြိုက်သွားပြီ ရအောင် လိုက်တော့မယ်လို့ ဆုံးဖြတ် လိုက်ပြီ ဖြစ်တဲ့ အတွက် ကြောင့်ပဲ”
သရဖီဘုန်းဇော် က သူ့ အား အံ့အားသင့်သလို မျက်လုံးဝိုင်း ဖြင့် ကြည့်လေ သည်။
“အပျော်သဘောလား ကိုကို”
“ရာသက်ပန်အတွက်လို့ ထင်တာပဲ၊ ခု အချိန် အထိတော့ တစ်သက်နဲ့ တစ်ကိုယ် မခံခဲ့ရဖူးတဲ့ ဝေဒနာသစ် တစ်ရပ်နဲ့ သူ့ ကို ငါ စိတ်ဝင်စားနေပြီ ဖီဖီ”
“ခစ် … ခစ် … ခစ်”
မြစိမ်းရောင် မင်းသမီးလေးဟု ရင်တွင်း ၌ သူ တိတ်တခိုး တင်စားထား သော နန်းဣနွာနွယ် သည် သူ ၏ မြင်ကွင်း မှ ပျောက်ကွယ်သွား သည် နှင့် သူ့ ရင်ထဲ လှစ်ဟာ သွား သည်။
မပြည့်စုံ ခြင်း ဟူ သော ခံစားမှု လည်း ဖြစ်ထွန်း လာလေ သည်။
“ဘာ ရယ်တာလဲ”
“ကိုကို့ ကို ရယ်ချင်လို့”
“ငါ့ ကို”
“ဟုတ်တယ် … ကိုကို ဟာ ရည်းစား များများထားခဲ့ပြီး လူကဲခတ် ညံ့တာ ကို ဖီဖီ ရယ်ချင် လို့”
“ဟာ … ငါ က ဘာ ညံ့လို့လဲ”
“ကိုကို မမနွယ် ကို ဘယ်လိုမြင်သလဲ၊ ဘာ ထူးခြားချက်ရှိသလဲ”
“ဟ … ဘယ်လိုမြင်ရမှာလဲ၊ သိပ်လှတဲ့ မိန်းကလေး၊ မဟာဆန်တဲ့ ကျက်သရေ ရှိ သော အလှရှိတဲ့ မိန်းကလေး အဖြစ် ငါ မြင်တယ်၊ ဘာထူးခြားလို့လဲ၊ အဲ … မာနကြီးမယ်ဆိုတာတော့ တင်းနေအောင် စေ့ထားတဲ့ နှုတ်ခမ်း နှစ်လွှာ နဲ့ မကားပေမယ့် ခိုင်မာတဲ့ မေးရိုးရှိတဲ့ အတွက် ငါ သူ့ အချစ် ကို ရဖို့ အရမ်း ကြိုးစားရမယ်ဆိုတာတော့ ငါ အလိုလို သိနေတယ်၊ ဒါပေမဲ့ ရယူလိုမှု တစ်ခုတည်း အတွက် ခက်ခဲ သော ကျော်လွှားမှု က တော့ ရှိမှာ ပေါ့ လေ၊ ညရောက်ရင် ကိုကို နည်းနည်း စောစော လာပြီး ထိုင်ကြည့် နေမယ်နော်”
“ဟာ … ဖီဖီ ကို ပါ ပတ္တလားတီး မသင်ပေးဘဲ နေအောင် ကိုကို မလုပ်နဲ့နော်”
“အေးပါ … စိတ်ချ၊ ဒီလောက်တော့ နည်းဗျူဟာတွေ ကျွမ်းပါတယ်ဟာ”
“ဖီဖီ စာကျက်တော့မယ်”
“ကျူရှင် မရှိဘူးလား”
“မရှိဘူး … မနက်ဖြန် မှ လေ”
သရဖီဘုန်းဇော် ထွက်သွား သည်။ သူ ရေချိုးခန်း ဝင်ခဲ့ ပြီး မှ ဖီဖီ အား နန်းဣန္ဒာနွယ် နှင့် ဆက်ဆံမှု အပေါ် ၌ မိခင် မလိုလား ခြင်း မှာ အဘယ်ကြောင့်နည်း ဆိုသည် ကို မမေးလိုက်မိ သည် ကို သတိ ရလိုက် မိ သည်။
ဣန္ဒြေရှင် မိန်းမသား တစ်ဦး ၏ နှလုံးသား ကြွေမွသွား မှာ ကို မိန်းမချင်း ကိုယ်ချင်းစာနာ ခြင်း ကြောင့် ဖြစ်မည် ထင် သည်။
အခြား မိန်းမ များ အပေါ် ချစ်ခြင်း နှင့် မတူ သော ချစ်ခြင်း သည် နန်းဣန္ဒာနွယ် အပေါ် ၌ ချစ်မိခြင်း ဖြစ်ကြောင်း ကို မိခင် သိလျှင် …
“မဟာဆန်သူရေ …”
ရင်တွင်း တစ်ပိုင်းတစ်စ ပေါ်ထွက်လာ သော ခင်မောင်တိုး ၏ တေးသွား ကို ညည်းတွား လိုက်မိလေ သည်။


***




အခန်း-၆




××× နတ်မိုးဆွေ ဣန္ဒာမြင်ဘဲ ခုသာ ××× ဝေယန်ညာလေး သုဘုန်းမိုမို ××× ရွှေကိုယ်တော်ရေး ××× သိခင်း မျှော်ယင်း ဖန်ဆင်း ××× မောင်မယ် ပူဝန်ပြင်း × မြူခြေငွေနှင်း လေသွင်းဆော်လျံချီ ×× ရီရီပြာပြာ ညိုမှောင် တောင်ခိုး × ချယ်လယ်အုံ ××× လွမ်းပုံသွယ်သွယ် ဖြေတယ်ပြေတော့ နိုင်တွေးမှိုင်တွေ ဆိုင်ဟေဝန် နတ်နန်းမြိုင် ×××
“ဖြောင်း … ဖြောင်း … ဖြောင်း”
ထွဋ်ဘုန်းဇော် သည် လက်ခုပ် ကို အားပါးတရ တီးလိုက်မိ သည်။
ဆွတ်ပျံ့ လွမ်းမောဖွယ်ရာ တီးခတ် သီဆိုသူ ၏ မျက်ဝန်း မှ မျက်ရည်ရောင် တောင်ပ မှု ကို သူ မကြည့်ရက်။
စောင်းသံ နှင့် အတူ တေးသံပါ တိတ်သွား သောအခါ သူ ၏ ရင်ထဲ ရှိ နှလုံးသား သည် သူမ ထံသို့ ကပ်ငြိ ပါသွားလေ သလား ထင်မှတ်လောက်အောင် လစ်ဟာသွား သည်။
ဣန္ဒြေရှင် ၏ အပြုံးမျိုးလေလော မသိသော နှုတ်ခမ်း နှစ်လွှာ မပွင့်ဘဲ တွန့်ရုံပြုံး သော သူမ အပြုံး ကို သူ မျက်တောင်မခတ်တမ်း ငေးနေမိ သည်။ မဲ့ ခြင်း နှင့် ပြုံး ခြင်း ကို ရောထွေးနေ သော “မိုနာလီဇာ ၏ အပြုံးမျိုး” ဆိုသည် မှာ နန်းဣန္ဒာနွယ် ၏ အပြုံးသာ ဖြစ်မည်ဟု သူ ကောက်ချက် ချလိုက် သည်။
သူမ က မျက်နှာအချ ၌ သူ့ အကြည့် ရိုင်းသွားပြီဟု သိ ကာ မျက်နှာ လွဲလျက် …
“နန်းနွယ် ရဲ့ … အဲ … နန်းဣန္ဒာနွယ် ရဲ့ လက်သံဟာ ကျွန်တော် တောင် တပည့် ခံချင်စိတ် ပေါက်အောင် ဆွဲဆောင်နိုင်တယ်လို့ ဆိုရမယ်၊ လေးစားပါတယ် ဆရာမ”
“ဒီလောက်တောင်လဲ မဟုတ်ပါဘူး ကိုထွဋ်ဘုန်းဇော်”
တိုးတိတ် ညင်သာ သော အသံလေး က သူ့ ရင်ထဲ တစိမ့်စိမ့် ဝင်ရောက် ကာ နှလုံးသား ၌ နက်ရှိုင်းစွာ စိုက်ဝင်ပြီး ဖြစ်ကြောင်း ကို သူမ က တော့ သိလိမ့်မည် မထင်ပါ။
မျက်လွှာချ ကာ စကားပြောတတ် သော သူမ ကို သူ မည်ကဲ့သို့ သွေးဆောင် ရမည်နည်း။
“ဒီလောက်တောင် မကပါဘူး နန်းဣန္ဒာနွယ်၊ ကျွန်တော် ဟာ အနုပညာ စာပေ အင်္ဂါရပ် တို့ ကို ကျွမ်းကျင်စွာ မနှံ့စပ်လေတော့ ဒီလောက်ပဲ ပြောတတ်လို့ပါ”
“ကျေးဇူးတင်ပါတယ်”
မပွင့်တပွင့် ဟဆိုတတ် သော နှင်းဆီငုံဖူးလေး နှင့် တူ သော နှုတ်ခမ်းလေး သည် လည်း စွဲမက်စရာဟု သူ တွေးမိ စဉ် …
ဆယ်နာရီ ထိုးပြီ ဖြစ်ကြောင်း နာရီ မှ အချက်ပေးလိုက် သောအခါ သူ သည် မချင့်မရဲ ဖြစ်သွား သည်။
သရဖီဘုန်းဇော် က အစ်ကို ဖြစ်သူ အား လှောင်ပြုံး နှင့် ပြုံးပြ သည်။
“ဖီဖီ ပြန်ရတော့မလား မမနွယ်”
“ပြန်တော့ ဖီဖီ၊ အားတဲ့ အချိန် မှာ လေ့ကျင့်ဖို့ ပတ္တလား တစ်လုံး ဝယ်ပေးထားပြီဆို”
“ဟုတ်”
“တစ်နေ့စာ တစ်နေ့ ကျောင်းစာတွေပြီး မှ ပတ္တလား ကိုင်ရမယ်ဆိုတဲ့ ကတိ မမနွယ် ကို အရင် ပေးရမယ်”
“ဟုတ်ကဲ့ … ပေးပါတယ် မမနွယ်၊ ဖေဖေ နဲ့ မေမေ က လည်း အဲဒီ ကတိ စကား ရ မှ ဝယ်ပေးတာပါ။ မနက် ကျောင်း က ပြန်လာပြီး ထမင်းစာ ခဏတစ်ဖြုတ် နားပြီး ရေချိုးပြီး သုံးနာရီ က နေ ငါးနာရီ အထိ စာတွေ လုပ်ပြီး မေမေ့ ဆီ မှာ စာပြန်ရတယ်၊ ရ မှ ပတ္တလား ကိုင်ခွင့်ရတယ်”
“ဒီလိုဆိုရင်တော့ စိတ်ချ ရပါတယ်၊ မမနွယ် က သရဖီ စာဘက် မှာ လျော့ပါးသွား မှာ စိုးရိမ်လို့ပါ”
“မစိုးရိမ်ပါနဲ့ မမနွယ်၊ ဒီအပတ် လည်း ဖီဖီ ပထမ ရပါတယ်”
“တော်လိုက်တာ ကလေးရယ်”
သူမ မျက်နှာ ကို တစိမ့်စိမ့် စိုက်ကြည့် နေမိ သော ထွဋ်ဘုန်းဇော် ၏ ရင် ၌ တစ်မျိုး ဖြစ်လာ သည်။ သံသယ ဆူး ဝင်လာ သည်။
“ကဲ … သွား … သွား၊ အန်တီ တို့ မျှော်နေ ကြလိမ့်မယ်”
“ဟုတ်”
သရဖီဘုန်းဇော် က ကွပ်ပျစ်လေးပေါ် မှ ဆင်းလိုက် သဖြင့် ထွဋ်ဘုန်းဇော် လည်း မခွာချင် ခွာချင် ဖြင့် တင်ပလွဲတင် ထိုင်ထား သော ကွပ်ပျစ်ပေါ် မှ ထလိုက်ရ သည်။
သနပ်ခါးနံ့ နှင့် နံ့သာဖြူနံ့ သင်းထုံနေ သော နန်းဣန္ဒာနွယ် အပါး မှ သူ ခွဲခွာ သွားရ မှာ ကို နှမြောတသ ဖြစ်နေ သည်။
“ခွင့်ပြုပါဦး နန်းဣန္ဒာနွယ်”
“ဟုတ်ကဲ့ ကိုထွဋ်ဘုန်းဇော်”
“မမောဘူးလား ဟင်”
“ဘာကိုလဲ”
“အဲဒီ ကိုထွဋ်ဘုန်းဇော် ဆိုတဲ့ အခေါ်ဝေါ် ကို ပါ”
“သူ ကော ပဲ”
“ကျွန်တော် က နန်းနွယ် လို့ ခေါ်ချင်နေတာ၊ ခွင့်ပြုမယ် ဆိုရင်”
“ခွင့်မပြုနိုင်စရာ အကြောင်း မရှိပါဘူး”
သူမ သည် ကွပ်ပျစ်ပေါ် မှ လိုက်ဆင်း ကာ တရွေ့ရွေ့ လျှောက်လှမ်းပုံ က အစ ညင်သာ သိမ်မွေ့ ကာ ကဗျာဆန်လှ သည်။
“သွားမယ်နော် မမနွယ်”
“ကောင်းပြီ”
“မင်္ဂလာရှိစွာ အိပ်စက်နိုင်ပါစေ”
“ပေးတဲ့ဆုနဲ့ ပြည့်ပါစေ”
သရဖီဘုန်းဇော် က ရယ်ချ သော ပါးစပ် ကို လက် နှင့် ပိတ် ကာ အစ်ကို ဖြစ်သူ အား လှောင်ပြုံး နှင့် ကြည့် သည်။ ထွဋ်ဘုန်းဇော် က ဥပေက္ခာ ပြုလိုက် သည်။
သူတို့ မောင်နှမ ပြန်လာချိန် ၌ ပေါ်တီကို အောက်ဝယ် နွဲ့နွဲ့ကလေး ရပ် ကာ ကျန်ရစ်ခဲ့ သော သူမ သည် လရောင် ကို ပဲ မော့ကြည့် နေလေသလား၊ လရောင်ဆမ်းထားသော ပင်ရိပ်ကလေး များ ကို ပဲ ကြည့်နေလေသလား မတွေးတတ်ပေ။

***



အခန်း-၇




“ဟော … ကိုကို နိုးပြီ”
“အင်း … နင် ပြီးရင် ကား ထုတ်ထား နှင့်”
“ကိုကို ဘယ်သွားမလို့လဲ”
“ဟိုဘက်ခြံ”
သူ သည် အိမ်အနောက်ဘက် ကြောင်အိမ်လှေကားပေါ် မှ တစ်ဆင့် ပြေးဆင်းခဲ့ သည်။
မိန်းမသား တစ်ဦး ၏ အလှ သည် အိပ်ရာထစ ၌ ပို ၍ သိသာ ထင်ရှား သည်။
လှပဲ လှရက်နိုင်လွန်း သော မြစိမ်းရောင် မင်းသမီးလေး ရှေ့တော်မှောက် အခစား ဝင်ချင် သည် မှာ သူ ၏ အလွန် မထင်ပါ။
“ကိုထွဋ် ထင်တယ်”
“ဟင်”
ကျောခိုင်းထား သော သူမ ထံ မှ ထွက်ပေါ်လာ သော အသံ ကြောင့် သူ အံ့အားသင့်သွား သည်။
“အတော်ပဲ ကိုထွဋ် ရယ်၊ ဇီဇဝါတွေ လှိုင်လှိုင် ပွင့်နေပြီ မဟုတ်လား၊ ဘုရားတင်ချင်လို့ ခူးပေးပါလား ဟင်၊ ဪ … အဖူး နှစ်ဖူးပါရင် မခူးနဲ့နော်၊ တစ်ဖူးလောက်ဆိုရင်တော့ ခူးပါ”
ချစ်သူ က ပေးအပ်လာ သော တာဝန်ဝတ္တရား ကို ကျေပွန်စွာ ထမ်းဆောင်ချင် သည် မှာ သူတို့ ကဲ့သို့ သော ယောက်ျားရင့်မကြီး တို့ ၏ စိတ်ထား ထင်ပါ သည်။
“နန်းနွယ် ပြပေးပါလား၊ ကျွန်တော် က ပန်းခူးတတ်တာ မဟုတ်ဘူး”
“ရှင်”
နန်းဣန္ဒာနွယ် က တအံ့တဩ သူ့ အား ကြည့်လိုက် သည်။
သူ က လည်း သူ့ အား ကြည့်နေ သော နန်းဣန္ဒာနွယ် ၏ မျက်နှာ ကို စူးစိုက် ကြည့်မိ သည်။
ထိုအခါ အံ့ဩစရာ ကောင်းလောက်အောင်ပင် သူမ မျက်ဝန်း ၌ မျက်ရည်များ ပြည့်လျှံလာပြီး သူမ သည် သူ့ အား ကျောခိုင်း ကာ ထွက်ပြေးသွားလေ သည်။
အိမ်ကြီးဆီ သို့ ပြေးဝင်သွားရာ လမ်းတစ်လျှောက် ၌ သူမ ၏ ကြိမ်းခြင်းကလေးထဲ မှ ဘောင်ဘင်ခတ်မှု ကြောင့် လွင့်စင် ကျန်ရစ် ခဲ့ သော စံပယ်ပန်းလေး များ က သူမ ၏ မျက်ရည်စက် များ အလား ထင်မှတ်ရလေ သည်။
သူ ရင်နာခြင်း များစွာ ဖြင့် ကျောက်ရုပ် သဖွယ် ကျန်ရစ် နေရာ သို့။
“ကိုကို ရေ …. ကိုကို … ကိုကို”
သရဖီဘုန်းဇော် ၏ အသံ ပျံ့လွင့်လာ သဖြင့် သူ ပြန်လှည့်ခဲ့ရ သည်။ စိတ် သည် ခန္ဓာကိုယ် ၌ ကပ်ငြိ ပါမလာ တော့ ချေ။
“ဘာဖြစ်လာတာလဲ ကိုကို”
“မသိဘူး”
“ဟင် … မသိဘဲနဲ့”
“ငါ့ ကို ဇီဇဝါပန်း ခူးခိုင်းတယ်၊ နင် သိတဲ့အတိုင်း ငါ က ပန်းနဲ့တူတဲ့ မိန်းကလေးတွေ ကို သာ စိတ်ဝင်စားတတ်ပေမယ့် တကယ့် သဘာဝပန်း ကို စိတ်ဝင်စားတတ်သူ မဟုတ်တော့ သူ ခူးခိုင်းတဲ့ ဇီဇဝါပန်းဆိုတာ ဘယ်ပန်းမှန်း သိတာ မဟုတ်ဘူး။ အဖူးနှစ်ခုပါရင် မခူးနဲ့ဆိုတော့ ဆလတ်နဲ့ ဇီဇဝါ မှားခူးမိမှာ စိုးလို့ နန်းနွယ် ပြပေးတဲ့ ပန်းခိုင် ကို ခူးပေးမယ်ဆိုတာနဲ့ ရှင် ဆိုပြီး မျက်ရည်တွေ လျှံလာပြီး ထွက်ပြေးသွား တော့တာပဲ”
“ဟင်း”
သရဖီဘုန်းဇော် သည် ကားတံခါး ဆွဲဖွင့် ကာ ဝင်ထိုက်လိုက် သည်။
“ဖယ်လေ … ငါ မောင်းမယ်”
“နေပါစေတော့ … ဖီဖီ ပဲ မောင်းတော့မယ်၊ ကိုကို့ ကို မောင်းခိုင်းလို့ မဖြစ်တော့ဘူး”
“ဘာဖြစ်လို့လဲ”
“ကိုကို့ ကို ဖီဖီ ပြောမယ့် စကားကြောင့် ကိုကို့ စိတ်ဟာ ပြောင်းလွဲမှု တွေ ဖြစ်ပေါ် သွားလိမ့်မယ်၊ ဒါကြောင့် ကိုကို့ ကို မမောင်းခိုင်း တော့တာ”
“ဆင့်ဖင် … ငါ့ ကို များ နင် က ဘာပြောမှာမို့လို့လဲ”
စကားကြီး စကားကျယ် ပြောတတ် သော ညီမ ဖြစ်သူ ၏ ခေါင်း ကို ပုတ်ပြီး သူ့ မျက်ဝန်း ၌ မထွက်နိုင် သော နန်းဣန္ဒာနွယ် ၏ အပြုအမှု ကို ဖြေဖျောက်ရန် ကြိုးစားကြည့် သည်။ သို့သော် သူ့ ရင် ၌ ထိထိရှရှကလေး နာကျင်နေဆဲ ဖြစ် သည်။
“ကိုကို ဟာ … ဆရာဝန်ဖြစ်ပြီး လူကဲခတ် တော်တော် ညံ့သေးတာပဲ”
“ရောဂါ ဝေဒနာ ကို အကဲခတ် ကျွမ်းကျင်ဖို့ဟာ အဓိကပဲ ခွေးဖီ၊ နင် ဟာလေ … ဘာဖြစ်တော့မသိဘူး၊ ပြောလိုက်တဲ့ စကားတွေ က ပါးစပ်နဲ့ ကို မဆံ့ဘူး”
“ဘာဖြစ်ရမှာကိုလဲ ကိုကို က လည်း၊ ဆရာဝန်ကြီးနဲ့ အလုပ် မလုပ်တော့ပြီဖြစ်တဲ့ စစ္စတာရဲ့ သမီး၊ ဆရာဝန်ရဲ့ ညီမ ဟာ ဆရာဝန် ပဲ ဖြစ်ရမှာ ပေါ့ … မဟုတ်ဘူးလား”
“ကဲပါ … မိကျောင်းမလေး ပြောစမ်းပါဦး၊ နန်းနွယ် ဘာဖြစ်သွားတာလဲဆိုတာ နင် သိရမယ်”
“သိတယ်”
သူ စိတ်ဝင်စားသွား သည်။ သူ သည် မိန်းမသား များ အရေပြားပေါ် မှ အလှတရား များ ကို သာ မြင်တတ် ချစ်တတ် သည်။ နှလုံးသား ၌ ကိန်းဝပ် နေတတ် သော ခံစားချက်တို့ မတွေ့ မြင်တတ်သေးပါလား။
“လူတစ်ယောက်ဟာ သူ့ရဲ့ အားနည်းချက် ကို ထုတ်ဖော် ခံလိုက်ရရင် မျက်ရည် ကျလောက်အောင် စိတ်ထိခိုက် သွားတာပေါ့ ကိုကို”
“သူ့ ရဲ့ အားနည်းချက်”
“ဟုတ်တယ် ကိုကို၊ မမနွယ် ဟာ မျက်စိ မမြင်ရှာဘူး”
“ဘာ … ဟာကွာ”
လုံးဝ မထင်မှတ် သော စကား ကြောင့် သူ သည် ဆောက်တည်ရာ မဲ့စွာ ခံစားလိုက်ရ သည်။
ကားကူရှင် ကို လျော့ရဲစွာ မှီချလိုက် သည်။ ဒါကြောင့် သူမ ကို စူးစူးစိုက်စိုက် ကြည့်မိတိုင်း သူမ အလှ ၌ တစ်စုံတစ်ခု လိုအပ်နေသလိုလို ခံစားနေရ သော ခံစားချက် သည် ယခု မှ ရှင်းလင်းစွာ သိရှိ ခံစား လိုက်ရ သည်။
“ဖြစ်ရလေတယ် နန်းနွယ် ရယ်”
ရင်တွင်း ၌ နှမြောတသ ဝေဒနာရပ် ဖြင့် မချိတင်ကဲ ညည်းလိုက်မိ သည်။
“ကိုကို … မမနွယ် ကို ရာသက်ပန် အတွက် ရည်စူးပြီး လိုက်ဦးမှာလား”
သရဖီဘုန်းဇော် ၏ အမေးစကား ကို သူ မဖြေနိုင်တော့ချေ။
သရဖီဘုန်းဇော် က သူမ ကျူရှင်တတ်ရမည့် နေရာ သို့ အရောက် တွင် ကား ကို ရပ်လိုက် ပြီး မဆင်းသေးဘဲ သူ့ ထံ မှ စကားသံ ကို ငံ့လင့်နေ သည်။
သူ မည်သို့ ဖြေရမည်နည်း။
ဒုက္ခိတ တစ်ဦး အား ရာသက်ပန် လက်တွဲ သွားနိုင် သော ချစ်ခြင်း မေတ္တာတရား သည် သူမ အပေါ် ၌ ထားရှိ နိုင်ပါ့မည်လား။
“အဟင်းဟင်း … ကိုကို မဖြေနိုင်တော့ဘူး မှတ်လား၊ ဘယ်ဖြေနိုင်ပါ့မလဲ ကိုကို၊ ယောက်ျားတွေရဲ့ အချစ်ဆိုတာ၊ မိန်းမတွေရဲ့ အလှတရားပေါ် မှာ များစွာ တည်နေ တတ်တာကိုး၊ သွားတော့မယ် ကိုကို ရာ၊ စိတ်ရှုပ်နေရင် ကားလျှောက် မမောင်းနဲ့ ကိုကို၊ ဟိုနား က လက်ဖက်ရည်ဆိုင် မှာ ပဲ ထိုင်စောင့်နေတော့”
ညီမ က ဆရာ လုပ်သွား သည် ကို လည်း တုံ့ပြန် ပြောရန် စိတ်မပါတော့ပါချေ။
သူ့ ရင်တွင်း ၌ ခံရခက် သော ဝေဒနာရပ် ကြောင့် …


***





အခန်း-၈




“ဟင် … နင် မသွားသေးဘူးလား”
“မသွားတော့ဘူး”
“ဘာဖြစ်လို့လဲ”
“မထွေးခင် လာပြောလို့”
“မထွေးခင်”
ထွဋ်ဘုန်းဇော် သည် ညရှစ်နာရီခွဲခန့် အိမ်ပြန်ရောက်ချိန် ၌ သရဖီဘုန်းဇော် ကို တွေ့လိုက်ရ သဖြင့် အံ့အားသင့်စွာ မေးလိုက်ခြင်း ဖြစ် သည်။
“မထွေးခင် … ဘယ် က မထွေးခင် လဲ”
“ဟိုဘက်အိမ် က မမနွယ် ရဲ့ ဆွေမျိုး နီးစပ်တော်တဲ့ အဖော်အစ်မ ကို ပြောတာ”
“ဪ … ဘာ လာပြောတယ်”
“ဒီနေ့ မမနွယ် နေမကောင်းလို့ လာမသင်ပါနဲ့ဦးတဲ့”
“ဟင်”
“ဒီနေ့ တစ်နေ့ထဲပါ”
ထွဋ်ဘုန်းဇော် သက်ပြင်း ချလိုက်မိ သည်။ သူ့ ရင်ထဲ ၌ တင်းကျပ်နေ သည်။ သူ ယခင် က လို လန်းလန်းဆန်းဆန်း နှင့် နောက်ပြောင် ခြင်း တို့ ကို မပြုလုပ်ချင်တော့ပါ။
“ဟော … ဘိုဘို ပြန်လာပြီလား၊ ထမင်းစားပြီး ပြီလား သား”
“ဟင့်အင်း”
“အတော်ပဲ … မေမေ သား အကြိုက် ဝက်သားနီချက် ချက်ထားတယ် … စားတော့မလား”
“သား မဆာသေးဘူး မေမေ”
“အေး … အေး … စားချင်ရင် ကြောင်အိမ်ထဲ မှာ အဆင်သင့် ရှိတယ်နော်”
“ဟုတ်ကဲ့ မေမေ”
မိခင် က ပြောဆိုပြီး မီးဖိုဘက် ဝင်သွားချိန် ၌ သရဖီဘုန်းဇော် ဘက် သို့ ပြန်လှည့်ကာ …
“နင် သတင်း သွားမမေးဘူးလား”
“ဘယ် နေမလဲ … မေမေ နဲ့ ညနေ က လျှောက်သွားပြီးပြီ”
“တွေ့ခဲ့လား”
“တွေ့ခဲ့ပါတယ် … ခေါင်းကိုက်ရုံလောက်ပါပဲတဲ့”
“ဪ”
သရဖီဘုန်းဇော် က ဘိုင်အို စာအုပ် ကို ဖွင့်လိုက် သည်။ ရ သမျှ အချိန်များ ၌ စာအုပ် နှင့် မျက်နှာ မခွာတမ်း ရှိတတ် သော သူမ သည် ကိုးတန်း ကို ရှောရှောရှူရှူ အောင်မြင်နိုင် ပြီး ဆယ်တန်း ၌ လည်း ဘာသာစုံ ဂုဏ်ထူး ထွက်လိမ့်မည် ကို သူ လက်ခံ နိုင်လေ သည်။
သို့သော် …
သရဖီဘုန်းဇော် မျက်နှာ သည် ရှင်းရှင်းလင်းလင်း မကြည်သာချေ။ သူ့ အပေါ် ၌ စိတ်ခုနေခြင်း ဖြစ်မည်လား၊ အခြား အကြောင်း များ ရှိနေသလားကို သူ ဝေခွဲ ၍ မရ။
“ဖီဖီ”
“ဘာပြောစရာရှိလို့လဲ ကိုကို”
“နင် ဘာဖြစ်နေတာလဲ”
“ဘာဖြစ်လို့လဲ”
“အီးမှန်ထားတဲ့ မျက်နှာကြီး နဲ့”
“မကျေနပ်နေတာ”
“ဘာကိုလဲ”
“ကိုကို့ ကို…”
ဖီဖီ က အိပ်ခန်းပြင်ဘက် သို့ လှမ်းကြည့် ပြီး မှ ပြောလိုက် သည်။ သူ က မချိပြုံး နှင့် ရယ်မော ကာ …
“ဘာ အတွက် မကျေနပ်တာလဲ ဆိုတာ ငါ့ ကို ရှင်းရှင်းလင်းလင်း ပြောမှပေါ့”
“ယောက်ျားတွေဟာ အပေါ်ယံ အလှ ကို ပဲ ချစ်မြတ်နိုး တတ်ကြတယ် … အလကား ပဲ၊ ကိုကို အခု မမနွယ် ကို မချစ်ရဲတော့ဘူး မှတ်လား၊ ဖီဖီ ဘေးတီးပေးဖို့ မလိုတော့ဘူး မှတ်လား”
“ဒါ က တော့ နင် ပဲ စဉ်းစားကြည့် ဖီဖီ၊ အရှည် ကို စဉ်းစားကြည့်လေ၊ ဒုက္ခိတ တစ်ယောက် ကို ဇနီးမယား တော်ဖို့ဆိုတာ”
“ကိုကို သတ္တိမရှိဘူး မှတ်လား”
“ကိုကို ဟာ အချစ်မျက်ကန်း တစ္ဆေ မဟုတ်ဘူး ဖီဖီ”
“ကောင်းပါတယ် … ကိုကို ဟာ အချစ် ကို အလှ နဲ့ တည်ဆောက်သလို အိမ်ထောင်ရေး ကို လည်း ဦးနှောက် နဲ့ တည်ဆောက်လိမ့်မယ်ဆိုတာ ဖီဖီ နားလည်ပါတယ်၊ ဒါပေမဲ့ နှလုံးသား က ပေါက်ဖွားလာတဲ့ မေတ္တာတရား ကို များ ကိုကို တန်ဖိုး ထားတတ်သလားလို့ပါ”
“ဖီဖီ က ကိုကို နဲ့ သူ့ ကို သဘောတူတယ်လား”
“ဖီဖီ့ ဆန္ဒထက် ကိုကို့ ဆန္ဒဟာ အဓိက ပါလေ၊ ဖီဖီ က တော့ မမနွယ် ကို ဆရာ တစ်ဆူ အနေနဲ့ လေးစားချစ်ခင်ပြီး ဂရုဏာ သက်နေတာတော့ အသေအချာပဲ”
ထွဋ်ဘုန်းဇော် တွေဝေရ သည်။ သူ ၏ ညီမ သည် အင်မတန် စာဖတ်၊ အင်မတန် စကားကြွယ် သော မိန်းကလေး ဖြစ် သည်။
သူမ ကို နိုင်အောင် မပြောနိုင်တော့ချေ။
မနိုင်ခြင်း ပေါ် ၌ သူ ၏ တွေဝေ ခြင်း တို့ များစွာ ပါဝင်နေ သည် လည်း ပါ သည်။ သူ့ စိတ် ကို သူ ဆုံးမ လျက် ဦးနှောက် နှင့် ဆုံးဖြတ် ခြင်း က နန်းဣန္ဒာနွယ် ကို သူမ ချစ်မိစေရန် ဖြစ် သည်။
သို့သော် ထို ဆုံးဖြတ်ချက်ချ ပြီး နောက်ပိုင်း ၌ ကပ်ငြိ ပါလာ သော ဝေဒနာရပ် သည် သူ စိတ်မပျော်ရွှင်တော့ခြင်းပင် ဖြစ် သည်။

***





အခန်း-၉




နံနက်ခင်း ၏ အလှ ကို မှေးမှိန်စေလောက်အောင် လှပလွန်း သော နန်းဣန္ဒာနွယ် ကို သူ ငေးကြည့်မိ သည်။
စံပယ်ပွင့်လေး များ ကို ခူးဆွတ် သော သူမ လက် များ ၏ လှုပ်ရှားမှု သည် သာမာန် အကောင်း ပကတိ လူသား များ နှင့် မတူညီခြင်း ကို သူ ယခု မှ သတိပြု မိ သည်။
ရွရွကလေး စမ်းပြီး မှ ပွင့်အာနေ သော ပန်းကလေး ၏ ထိတွေ့မှု ရရှိလေ သည့် အခါ မှ ခူးဆွတ် ခြင်း သည် နူးညံ့ သိမ်မွေ့နေ သည်။
မသိသူ များ က သူ ကဲ့သို့ပင် သူမ ၏ အားနည်းချက် ကို သိမြင်လိမ့်မည် မဟုတ်။
နှမြောစွာ ဖြင့် သူ ငေးကြည့် နေမိ သည်။ စကားဝါပင် အောက် ၌ ထိုင် သော စကားဝါ ပွင့်ကြွေလေး များ ကို ကောက်ယူရန် စမ်းစမ်း စမ်းစမ်း နှင့် ရှိနေ သောအခါ ၌ သူ မနေသာတော့။
သူ့ ခြေထောက် တို့ သည် သူမ ရှိရာ နံဘေး သို့ အလိုလို သယ်ဆောင်သွားပြီး ဖြစ်လေ သည်။
“နန်းနွယ်”
“ဪ … ကိုထွဋ်”
အကြားအာရုံ အနံ့အာရုံ တို့ သည် သာမန် လူကောင်း များ ထက် ပို၍ စွမ်းနေသည် ထင်ပါ သည်။ သူ ၏ ခြေသံ ကြားရုံ မျှ ဖြင့် သူ လာမှန်း သိ သည်။
“စကားဝါလေးတွေ ပွင့်နေတယ် ထင်တယ် ကိုထွဋ် … အနံ့ရတယ်”
“ဟုတ်တယ် … တစ်ပွင့်စ နှစ်ပွင့်စ ပွင့်နေတယ်၊ အောက် မှာ တော့ အကြွေ မရှိဘူး”
“ကျွန်တော် ခူးပေးမယ်လေ”
“နေပါစေ ကိုထွဋ်၊ ကြွေချိန်မတန်ဘဲ မကြွေတဲ့ပန်း ကို နွယ် မယူရက်ပါဘူး”
“ဒါ ဖြင့် နွယ် ခူးတဲ့ စံပယ်လေးတွေ က …”
“ကြွေချိန်တန်နေတဲ့ စံပယ်လေ ကိုထွဋ်၊ သူတို့ က နွယ့် လက်နဲ့ ထိလိုက်ရုံနဲ့ ကြွေသွားတာဆိုတော့ အချိန်တန်နေပြီ၊ အချိန်တန်တဲ့ စံပယ်လေးတွေ ကို မှ အလဟဿ မဖြစ်ရအောင် ယူငင် ပြီး ရေဆေး ပြီး ဘုရားကပ်တာပါ၊ ကိုထွဋ် က နွယ် ခူးတယ်လို့ ထင်နေတာကိုး”
“ဟုတ်လား … ကိုယ် က မသိဘူး နန်းနွယ်၊ ပန်ခူးတယ်ပဲ ထင်နေတာ၊ ဒါ ဖြင့် စိတ်မဆိုးနဲ့နော်၊ ကိုယ် တစ်ခု မေးဦးမယ်”
“နွယ် စိတ်မဆိုးတတ်ပါဘူး”
“နန်းနွယ် ခေါင်း က ပန်းက ကော အကြွေပန်းပေပဲလား”
“ဟင်း … ဟင်း … ဟင်း … ဒါတော့ ချွင်းချက်ပဲ ကိုထွဋ်၊ ဒီပန်း ကို နွယ် မုန်းတယ်၊ ဒါကြောင့် မိုးလင်းလာရင် တစ်ပွင့်လောက် ခူးပန် ခြင်း အား ဖြင့် ညှိုးနွမ်းစေတဲ့ အပြစ်ဒဏ် ကို ပေးလိုက်တာလေ”
“ဟောဗျာ … နန်းနွယ် အဘိဓာန် က လည်း တစ်မျိုးပါပဲလား၊ ပန်းချင်း တူတူတောင် အချစ်အမုန်း ကို ခွဲခြားပါလား၊ ပန်းတိုင်းဟာ သူ့ သဘာဝနဲ့ သူ အပြစ် ကင်းစင်တယ် မဟုတ်ဘူးလား”
သူ့ အမေး ကို နန်းဣန္ဒာနွယ် နှုတ်ခမ်း နှစ်လွှာတွန့်ရုံ ပြုံးလိုက်ပြီး စကားစိမ်း ပန်းပင်ရှိရာ သို့ မျှော်ငေးလိုက်ပြီး …
“စူးရှတဲ့ ရနံ့ဟာ နွယ့် နှလုံးသား အထိ ဝင်ရောက် ထားနိုင် ခြင်း ကို မုန်းတီးတဲ့ အပြစ်ပဲ ကိုထွဋ်”
ထွဋ်ဘုန်းဇော် သည် နန်းဣန္ဒာနွယ် ၏ ဖွေးဥနေ သော မျက်နှာလေး ကို ငေးစိုက်ရင်း အဖြေရှာနေမိ သည်။
အစိမ်းရောင် မှ လွဲ ၍ ဘာကိုမှ မဝတ်ဆင် သော သူမ က အစိမ်းရောင် ရှိ သော စကားစိမ်း ပန်းလေး ကို တော့ မုန်းတီး ၍ ညှိုးနွမ်းသွား အောင် ပန်ဆင်ပါ သည် ဆို ခြင်း အပေါ် ၌ စိတ္တဇ ဆန်နေ သည်။
“နန်းနွယ်”
“ဪ … ကိုထွဋ်၊ နွယ် တစ်ခု မေတ္တာ ရပ်ခံ ထားချင်တယ်”
“ပြောပါ နန်းနွယ်”
“နွယ် ဟာ လောကကြီး မှာ နေတတ်အောင် နေနေရသူဆိုတော့ နွယ့် ရဲ့ ဝေဒနာနဲ့ ပတ်သက်ပြီး အဟောင်းတို့ကို အသစ်အဖြစ် မခံစားချင်တဲ့ အတွက် မေ့ပျောက် ထားပါတယ်၊ ဒီအတွက် ကိုထွဋ် အနေနဲ့ နန်းနွယ် ရဲ့ ဝေဒနာအပေါ် စူးစမ်း မေးမြန်း ခြင်း သည်းခံပါလို့ မေတ္တာရပ်ခံ ပါရစေ”
ထွဋ်ဘုန်းဇော် ၏ မေးခွန်း ကို ကြိုတင် သိနေပုံရ သော နန်းဣန္ဒာနွယ် ကို သူ လက်မြှောက်လိုက် သည်။ သူမ ၏ မျက်လုံး သည် မွေးရာပါသော၊ ရောဂါကြောင့်လော၊ အက်ဆီဒင့် တစ်ခုခုကြောင့်လော ဟူ ၍ သူ သိချင်နေ သည်။ အနာသိ လျှင် ဆေးရှိရမည် ဖြစ် သည်။ သို့သော် သူမ ၏ စကား ကြောင့် လောလောဆယ်တော့ သူ လက်လျှော့လိုက် သည်။ နောင် များ အခွင့်သာမှပဲ။
“ကိုထွဋ်”
“ပြောပါ နန်းနွယ်”
“သရဖီလေး ဟာ ဉာဏ် သိပ်ကောင်းတယ်နော်၊ သီချင်း တစ်ပုဒ် ကို သုံးရက် တက်ပေးရင် ရတယ်၊ အခြေခံ က လည်း တီးတတ်ပြီးသားဆိုတော့ တတ်မြန်တယ်”
“ဟုတ်တယ် … မနှစ် က ရှစ်တန်းနှစ် မှာ ကျောင်းရဲ့ အနုပညာအသင်း ဆရာဆီ မှာ ပတ္တလားအတီး ကို ရအောင် သင်ယူခဲ့တယ်လေ”
“ဝါသနာ အရင်းခံပြီး ဇွဲရှိရင် ဘယ်အရာမဆို တတ်လွယ် အောင်မြင် လွယ်တာပေါ့”
နန်းဣန္ဒာနွယ် က စကားပြောရင်း စကားဝါပင်ခြေရင်း ကို ဝိုင်းဖွဲ့ တည်ဆောက်ထား သော ကွပ်ပျစ်ပေါ် ၌ ထိုင်လိုက် သောအခါ သူ လည်း …
“ထိုင်ခွင့် ပြုမလား”
“ရပါတယ် ကိုထွဋ်၊ နွယ် က အိမ်ရှင်အနေနဲ့ ထိုင်ပါဦးလို့တောင် ပြောရမှာပါ၊ ဒါပေမဲ့ တစ်ခါတစ်ရံ နွယ် ဟာ သီးခြားကမ္ဘာထဲ မှာ နေနေရသူ တစ်ဦးအနေနဲ့ လောက ဝတ္တရားတွေ ပျက်ကွက် နေမိတာ အမှန်ပဲ”
“နန်းနွယ် ဟာ သီးခြားကမ္ဘာထဲ မှာ မဟုတ်ပါဘူး၊ နန်းနွယ် ဟာ ကိုယ် တို့လို လူသားကမ္ဘာ မှာ ပဲ ရှိနေတာပဲ၊ နန်းနွယ်ဘေး မှာ နန်းနွယ် အဒေါ် လည်း ရှိတယ်၊ သရဖီ လည်း ရှိတယ်၊ ကိုယ် တို့ မိသားစု လည်း ရှိတာပဲ၊ အားမငယ်ပါနဲ့ နန်းနွယ်၊ ကံကြမ္မာ က မျက်နှာသာ ပေးဦးမယ်ဆိုရင် နန်းနွယ် ဟာ တစ်နေ့တော့ …”
“ကံကြမ္မာဆိုတာ လူတွေရဲ့ ဖန်တီးချက် တစ်မျိုး ပဲ နွယ် တော့ ယူဆထားတယ် ကိုထွဋ်”
နန်းဣန္ဒာနွယ် သည် သိရခက် သော မိန်းမသား တစ်ဦး ဖြစ်သည် ဟု ထွဋ်ဘုန်းဇော် အကဲခတ် လိုက်မိ သည်။
“ကိုထွဋ်”
“နန်းနွယ်”
“ကောင်းကင်ဟာ ဘာအရောင် ယှက်သန်းနေသလဲဟင်၊ နေရောင်ကော ထွက်လာပြီလား၊ နေရောင်ခြည် ယှက်သန်းမှု အောက်မှာ ဩကာသ လောကကြီးက ဘယ်လိုများ လှပနေသလဲဟင်၊ နွယ့် ကို ပြောပြနိုင်မလား”
ဖူးညက်စင်နေ သော လှထွဋ်ခေါင် တင်မြ ဘုန်းရှင် ၏ အလိုဆန္ဒ ကို စိတ်ရှည် လက်ရှည် ဖြင့် သူ ရှင်းပြမိလေ သည်။
“နေလုံး ကို မမြင်တွေ့ ရပေမယ့် ကောင်းကင် မှာ မဖြူများတဲ့ ကြည်ပြာရောင် ပြေးနေပြီး အလင်းဓာတ် က ကွန့်မြူးနေ ပြီး နန်းနွယ်၊ အဲဒီ နောက်ခံ ကောင်းကင်သား အပေါ်မှာ ဝါဂွမ်းဆိုင် လိုလို၊ ကလေးတွေ စားတဲ့ ငှက်သိုက်မုန့် လိုလို၊ အဖြူရောင် တိမ်သား အဆုပ်ဆုပ်လေးတွေဟာ တရွေ့ရွေ့ သွားလာနေတယ်၊ ကမ္ဗလာမြရောင် သစ်ရွက် စိမ်းစိမ်းလေးတွေ အပေါ် မှာ မြူနှင်းလေလား ဆောင်းနှင်းလေလား မသိတဲ့ စိုထပ်ထပ် အရာလေးတွေ ကို နေရောင် က ကူပံ့ပေးလိုက် တော့ တလက်လက် တောက်ပနေတယ် နန်းနွယ်”
ဝင်းစိုလာ သော သူမ ၏ မျက်လုံးအိမ် ၌ ကြည်နူးခြင်း၊ ကြေကွဲခြင်း ကို ရောထွေး ခံစား နေရပုံရသည်။
“နန်းနွယ် … ကိုယ် ဆေးကုမစားရင် ဖြစ်ပြီ မှတ်လား”
“ဘာဖြစ်လို့လဲ”
“စာရေး စားတော့မလို့”
“အို”
“အို” ဟု နှုတ်ခမ်းလေး မပွင့်တပွင့် နှင့် ပြုံးရယ်လိုက် သောအခါ ပုလဲလုံးလေး များ သီကုံးထား သည့် သွားကလေး များ အစီအရီ ထွက်ပေါ်လာ မှု က ဝန်းကျင် အလှတရား များ ကို မှေးမှိန် သွားစေ သည် ထင့်။
“လှလိုက်တာ နန်းနွယ် ရယ်” ဟု ရင်းတွင်း ၌ ကျူးရင့်ရင်း သူမ ၏ ဝေဒနာ ပျောက်ကင်းရေး အတွက် အစွမ်းကုန် ကြိုးစားတော့မည်ဟု ဆုံးဖြတ်လိုက် သည်။
“လုပ်စားလို့ရပြီ မှတ်လား နန်းနွယ်၊ မင်း ကိုယ့် ရဲ့ နှုတ်ပန်းချီ ခြယ်မှုန်းမှု ကို မင်း ကွက်ကွက်ကွင်းကွင်း မြင်လာပြီ မှတ်လား”
“ဟုတ်တယ် ကိုထွဋ်၊ နွယ် မြင်နေရပြီ”
“ပြင်ပ လောကကြီးဟာ ကိုယ် ပြောနေတာတွေထက် ပိုလှတယ် နန်းနွယ်၊ အစိမ်းရောင် မြက်ခင်း စိမ်းစိမ်းလေးတွေရဲ့ အပေါ် မှာ ရိုးတံနီနီ ပွင့်ဖတ် အဖြူလေး နဲ့ သင်းရနံ့ ထုံနေတဲ့ ပန်းပွင့် လေးတွေ ဟာ၊ ဟိုတစ်ပွင့် ဒီတစ်ပွင့် ကျဲပြန့်နေတယ်၊ အဲဒါ ဘာ ပန်းလေးတွေလဲဆိုတော့ ကိုယ် မသိဘူး၊ နန်းနွယ် များ ပြောပြနိုင်မလား”
“အဲဒါ ဆိတ်ဖလူး ပန်းလေးတွေပါ ကိုထွဋ်”
“ဟုတ်လား … သူ လည်း အကြွေပန်းပေါ့နော်”
“ဟုတ်တယ်လေ”
“အဲဒီ ပန်းလေးတွေကိုတော့ နန်းနွယ် ဘာဖြစ်လို့ မကောက်သလဲ”
“နန်းနွယ် ကောက်ချင်တယ်၊ ဒါပေမဲ အဲဒီ ပန်း ကို အနံ့ပြင်းလွန်းလို့ဆိုပြီး မကြိုက်တဲ့ သူ က ရှိတော့ အိမ်ထဲ မသွင်းတော့ဘူး၊ အားလုံး ကြိုက်တဲ့ စံပယ်လေးတွေကိုပဲ ဘုရား မှာ လင်းပန်းလေးနဲ့ ကပ်လှူတာ အလေ့အကျင့် ဖြစ်နေလို့ပါ”
“ဪ … လူတစ်ကိုယ် အကြိုက် တစ်မျိုးစီပဲပေါ့”
“ကိုထွဋ် က အဲဒီ ဆိတ်ဖလူး ပန်းကလေးတွေ ကို ကြိုက်လို့လား”
“ရနံ့လေး ကို ကြိုက်တယ်”
“အတော်ပဲ ကိုထွဋ် ရယ်၊ ဒီလိုဆို သူကလေးတွေ ကို နန်းနွယ် ကောက်ပေးမယ်၊ ကိုထွဋ် တို့ ဘုရားစင် မှာ ကပ်ပေးနော်”
“နန်းနွယ် ပင်ပန်းနေမှာပေါ့”
“နန်းနွယ် က အလုပ်ရှာနေတဲ့ သူ ပဲ ကိုထွဋ် ရယ်”
“ဪ … ဟုတ်သားပဲ၊ ဒါ ဖြင့် ယနေ့ပဲစပြီး အတည်ပြုလိုက် ကြရအောင်”
နန်းဣန္ဒာနွယ် က ဆိတ်ဖလူးပင်ရှိရာ သို့ လျှောက်လှမ်း လိုက်ရင်း…
“ထွေးခင် ရေ”
“ရှင်”
“ဇကော တစ်ခု လောက် ယူခဲ့ပါ”
“ဟုတ်”
ဩဇသံ ရှိ သည် ကို လည်း သူ သတိပြုမိ လိုက် သည်။ မကြာခင် ရွက်ကြမ်း ရေကြို ရှိ သော သူတို့ နှင့် ရွယ်တူ ဟု ခန့်မှန်းနိုင် သည့် မိန်းမ တစ်ဦး သည် ပလတ်စတစ် ဇကာလေး ယူ ၍ ထွက်လာ သည်။
“ထွေးခင် … စံပယ် တွေ အန်တီ့ ကို ပေးလိုက်တော့”
“ဟုတ်”
ခြေသံ နှင့် အနံ့ ကို ခန့်မှန်း ကာ လူသား များ နှင့် အဆက်အသွယ် ပြုနေ သော သူမ ၏ အာရုံ သည် သာမန်လူထက် ထက်မြက် နေပုံရ သည်။
ဆိတ်ဖလူး ပန်းကလေး များ ကို တဖွဖွလေး မှန်းဆ ကောက်ယူပုံ မှာ မြန်ဆန်လှ သည်။ သူ့ ရင်ထဲ ၌ မချိတင်ကဲ ဝေဒနာရပ်လေး ဖြစ်ပေါ်လာ သည်။
“နန်းနွယ်”
“ပြောလေ … နားထောင်နေတယ်”
“ကိုယ့် ကို ပန်းမကောက် ပေးပါနဲ့တော့”
“ဘာဖြစ်လို့လဲ”
“မကြည့်ရက်လို့”
“ဟင်း … ဟင်း … ဟင်း”
သူမ က သဘောကျစွာ မပွင့်တပွင့်လေး ရယ်မောလိုက် သည်။
သို့သော် ရယ်နေ သော သူမ မျက်ဝန်း ၌ မျက်ရည် များ လျှံတက် လာ သည် ကို သူ စိတ်မကောင်းစွာ တွေ့မြင်ရ သည်။
“ကျေးဇူးတင်ပါတယ် ကိုထွဋ်၊ နန်းနွယ် ကို ခွင့်ပြုပါဦး၊ ကိုထွဋ် ဘုရားပန်း ကပ်ပြီးရင် ဇကာလေး ကို စကားဝါပင်အောက် က ခုံပေါ် မှာ သာ တင်ထားလိုက်ပါ”
ပြောပြောဆိုဆို ဆိတ်ဖလူးပန်းလေး ကို သူ့ အား ကမ်းပေးပြီး အိမ်ဆီ သို့ ကွန်ကရစ် လောင်းထား သော လမ်းကလေး အတိုင်း တရွေ့ရွေ့ ထွက်ခွာ သွားလေ သည်။
သူ သည် ကျောက်ဆစ်ရုပ် သဖွယ် ရပ်တည် ကျန်ခဲ့ သည်။
စကားစိမ်းပန်း ကို မုန်းတီး ၍ အမြန် နွမ်းအောင် တမင် ပန်ခြင်း ဖြစ် သည် ဆို သော ထို မိန်းမသား နှင့် ဝေးအောင် သူ နေနိုင်ပါမည်လား။


***



အခန်း-၁၀




“နန်းနွယ်”
“ရှင်”
“တစ်ခါတစ်ရံ ပျော်စရာကောင်းတဲ့ သီချင်း တစ်ပုဒ်လောက် တီးပြပါလား”
“ဝမ်းနည်းပါတယ် ကိုထွဋ်၊ နွယ် ဟာ ကိုထွဋ် တို့ကို မျှဝေ ပေးနိုင်မယ့် ပျော်ရွှင်ခြင်းဆိုတဲ့ ခံစားမှု မရှိလို့ပါ”
ထွဋ်ဘုန်းဇော် တို့ မောင်နှမ သည် တစ်ယောက် မျက်နှာ တစ်ယောက် ကြည့်မိ သည်။ အနည်းငယ် တင်းမာ သွားသယောင် ရှိ သော်လည်း နှုတ်ခမ်း နှစ်လွှာ က တွန့်ရုံကလေး ပြုံးလိုက် သောအခါ သူမ မျက်နှာ သည် မာန်ပါ သော အလှတရား တို့ နှင့် ဝံ့ထည် သွားပြန်လေ သည်။
အသားဖြူ သည်။ မြန်မာ အမျိုးသမီးထဲ တွင် ရှားပါးလှ သော ငါးပေခြောက်လက်မ ဟူ သည့် အရပ် ကို ပိုင်ဆိုင်ထား သည့် အပြင် ၃၄လက်မ၊ ၂၃လက်မ၊ ၃၆လက်မ ဟူ သော အလှတရား တို့ ကြောင့် နွဲ့နှောင်း ကာ မဟာဆန်လွန်း လှ သည်။ ပိတုံးရောင် ကေသ အား ဖြန့်ချထား ပြီး လက်ဝဲဘက် ၌ စကားစိမ်းပန်းလေး အမြဲ ပန်ဆင်ထားတတ် ခြင်း က ပင် လျှင် မရိုး သော အလှတရား ဖြစ်နေ သည်။
“ပြန်တော့မလား မောင်ကိုထွဋ်”
“ဟုတ်ကဲ့ အန်တီ”
“ဖေဖေ့ ကို ပြောလိုက်ပါ၊ အခုမှပဲ ဆေးလိုက်တော့တယ် ထင်တယ်၊ အန်တီ ခေါင်းကိုက်တာ အတော်လေး သက်သာ လာပြီလို့”
“ဟုတ်ကဲ့”
သူ့ ဖခင် သည် ဘယ်တုန်း က များ မြစိမ်းရောင် ဂေဟာ ၏ မိသားစု ဆရာဝန် ဖြစ်သွားရပါလိမ့်။
“ဖီဖီ သွားတော့မယ်နော် အန်တီ”
“အေး … အေး၊ ဪ … မနက်ဖြန် ကျောင်းပြန်လာရင် မိုးကျ လက်ဖက်သုပ်လေး လာစားဦးနော်”
“ဟုတ်ကဲ့ပါ အန်တီ၊ ထမင်းချိုင့်ဆွဲပြီး တစ်ခါတည်း တန်းလာခဲ့မယ်”
“အမလေးဟယ် … ချိုင့် မယူပါဘူး၊ ကျောင်း က ပြန်လာတာနဲ့ အိမ် ကို ပဲ အရင် ပို့ခိုင်းလိုက်တော့”
“ပွတာပဲ”
သရဖီဘုန်းဇော် နှင့် နန်းဣန္ဒာနွယ် ၏ အဒေါ် ဒေါ်တင်တင်ကြီး ၏ ရင်းနှီးမှု က မိသားစု သဖွယ် ဖြစ်နေတော့ သည်။ ဒေါ်တင်တင်ကြီး သည် လည်း ကကြီးနဖူး နှင့် နောက်တွဲ ဆံတုံး ၌ စံပယ်ပန်းကုံး အမြဲ ပန်ထားတတ်သည်။ နုသော အရောင်လေး များ ကို အမြဲ ဝတ်ဆင်တတ် သည် မှ အပ ကျက်သရေ ရှိ ကာ အမြဲတမ်း ပြုံးရွှင် နေ တတ် သည်။ ရွှေ-စိန် ကျောက် ပွဲစား ဒေါ်တင်တင်ကြီး သည် နာမည်ကြီး ဟု မေမေ က ပြော သဖြင့် ထွဋ်ဘုန်းဇော် သိထား သည်။
“ခွင့်ပြုပါဦး အန်တီ၊ သွားမယ်နော် နန်းနွယ်၊ မင်္ဂလာညချမ်း ဖြစ်ပါစေ”
“နေ့ည မသိသူ အတွက်တော့ အဲဒီ ဆုမျိုး ကို ပြည့်ဝ ဖို့ ဆုတောင်း နေရမှာပါ ကိုထွဋ်”
“ကူ ဆုတောင်းပေးပါ့မယ်”
မခွဲချင် မခွာချင် ဖြင့် မြစိမ်းရောင် ဂေဟာကြီး ကို ကျောခိုင်း လိုက် သောအခါ သူ့ ရင်အစုံ သည် ဟင်းလင်းပြင် အဖြစ် သို့ ရောက်ရှိ သွားသယောင် ယောင် ခံစားလိုက်ရ သည်။
လရောင် ဆမ်းထား သော လမ်းကလေး အား လျှောက်လှမ်းလာ သည့် အခါ…
“မီးမပျက်ဘဲနဲ့ လမ်းမီးတွေ မလင်းပါလား”
သတိပြုမိချက် ကို သရဖီ အား ပြောသလိုလို နှင့် သူ ညည်းတွားလိုက် သည်။
“လရောင် ရဲ့ အရသာ ကို တမင် ခံစားချင်လို့တဲ့၊ အန်တီ က လပြည့်ခါနီး တစ်ရက် နှစ်ရက် ရယ်၊ လပြည့်ပြီး တစ်ရက် နှစ်ရက်လောက်ရယ် အထိ ခြံထဲ လျှပ်စစ်မီး ကို ပိတ်ခိုင်း ထားတတ်တယ် သူ ကိုကို”
“ဟင်း … ဟင်း … ဟင်း … အန်တီ က တော်တော် စိတ်ကူးယဉ် ဆန်တာပဲ”
“လူတွေဟာ သဘာဝ ရဲ့ အလှတရား ကို ခံစားတတ်ကြ မှ လူ့ လောကကြီး မှာ နေထိုင်ရတာ အဓိပ္ပါယ်ရှိတယ် ကိုကို”
“ဆင့်ဖင်မလေး”
ထွဋ်ဘုန်းဇော် က ညီမ ၏ ခေါင်း ကို ချစ်စနိုး ပုတ်လိုက်လေ သည်။
ကောင်းကင်ပေါ် သို့ မော့ကြည့် လိုက် သောအခါ ရွှန်းရွှန်းမြမြ သာနေသော လမင်းကြီးက သူ့ အား မိန့်မိန့်ကြီး ပြုံးပြလျက် ရှိ သည်။
“ဟုတ်တယ် … သဘာဝရဲ့ အလှတရားလေးတွေဟာ ချစ်စရာ ကောင်းတယ်၊ အဲဒီ အထဲ မှာ လူသားမလေး မြစိမ်းနွယ် ဟာ အလှဆုံးပဲ”
“အဲဒီ အလှတရား ကို ကိုကို နှစ်သက် တတ်နေပြီလား”
“ကိုကို သတ္တိမရှိတာ မဟုတ်ဘူး၊ ဒါပေမဲ့ ရောဂါသိရင် ဆေးရှိရမှာ ပေါ့၊ သူ့ ရဲ့ ဝေဒနာ ပျောက်ရေး ကို ကိုကို အရင် ကြိုးပမ်းဦးမယ်”
“အချစ် ရဲ့ အကြောင်းအရာ မှာ ရောဂါတွေ၊ ဝေဒနာတွေ၊ ဂုဏ်ဒြပ်တွေ လည်း ပါဝင်နေတာ ပေါ့ နော် ကိုကို”
“ခနဲ့တာလား”
“မသိလို့ မေးတာပါ၊ ဒါပေမဲ့ ကိုကို အစကတည်း က မယူရဲရင် လည်း ဝေဒနာသည် အပေါ် ဝေဒနာတွေ ထပ်ဆင့် မပေးမိပါစေနဲ့ ကိုကို၊ မမနွယ် ကိုကို့ ကြောင့် ခံစားရမှာ ကို ဖီဖီ စိုးရိမ်တယ်”
“နန်းနွယ် မှာ ကိုကို နဲ့ ပတ်သက် ပြီး ခံစားနေရတဲ့ အရိပ်အယောင်တွေ တွေ့မြင် နေရလို့လား”
“ဒါတွေ ဖီဖီ နားမလည်သေးဘူး၊ နားလည်အောင် လည်း မကြိုးစားချင်ပါဘူး ကိုကို၊ သိတာ က မမနွယ် ကို သနားတယ်၊ ကိုကို့ ကြောင့် ခံစားရ မှာ ကို စိုးရိမ်တယ်၊ ဒီ တစ်ခု ပါပဲ ကိုကို”
“ဒါ ဖြင့် ကိုကို့ ဘက် က ကော ထည့်မတွေး တော့ဘူးလား”
“ဘာ တွေးစရာ လိုသလဲ … ရည်းစားသက်စေ့ထားတဲ့ လူတစ်ယောက် မှ အချစ်ဝေဒနာ ရလိမ့်မယ်ဆိုတာ လုံးဝ မရှိနိုင်ဘူးလို့ ဖီဖီ ထင်တာပဲ”
ထွဋ်ဘုန်းဇော် သက်ပြင်း ချလိုက်မိ သည်။
သူ့ ရင်ထဲ ၌ ဝေခွဲမရ သော ဝေဒနာရပ် ဖြင့် သောက ဖြစ်စေရကြောင်း ကို မည်သူ မှ သိလိမ့်မည် မထင်ပါ။
“ဒီ မောင်နှမ နှစ်ယောက် ကြာလှချည် လား၊ ဆယ်နာရီတောင် ခွဲသွားပြီ”
မိဘ နှစ်ပါးစလုံး မအိပ်သေးဘဲ အိမ်ရှေ့ ၌ တီဗွီ ကြည့်နေရာ မှ မိခင် က လှမ်းမေး လိုက် သည်။
“အန်တီ နဲ့ စကား ကောင်းနေလို့ပါ”
“အန်တီ က သူ ခေါင်းကိုက် ဝေဒနာ သက်သာ သွားပြီဆိုတဲ့ အကြောင်း လည်း ပြောနေသေးတယ် ဖေဖေ”
မောင်နှမ နှစ်ယောက်စလုံး ၌ ဆင်ခြင် အပြည့် ရှိနေ သည်။
“မေမေ ထမင်းသုပ် စားချင်တယ် … သုပ်ပေး”
“ဒီ ကောင်မလေး ဟာ … ညနေ က ထမင်း ကောင်းကောင်း မစားဘဲနဲ့ အခု ဆာပြီ မဟုတ်လား … လာခဲ့”
သမီး နှင့် အမေ ထွက်သွားကြ သည်။
ထိုအခါ ထွဋ်ဘုန်းဇော် က ဖခင် နှင့် ဘေးလွတ်သွား သော မိခင်နေရာ ၌ ဝင်ထိုင်လိုက်ပြီး …
“ဖေဖေ တို့နဲ့ ဟိုဘက်အိမ် မိသားစု နဲ့ ရင်းနှီး နေပြီလား”
“ရင်းနှီးတာ ပေါ့ … သမီး ကို သွားပို့ရင်း တင်တင်ကြီး နဲ့ စကားစမြည် ပြောရင်း နဲ့ သူ ခေါင်းကိုက်တယ်၊ အကြောတက်တယ်ဆိုလို့ ဖေဖေ က ဆေးပေး ပြီး ကုပေးတယ် … ဒီလောက်ပါပဲ၊ စိန်ပွဲစား က စိန်တွေ ကျောက်တွေ အကဲဖြတ်ပေးရင်း နဲ့ ဇက်ကြောတက် နေတာ လည်း ပါတယ်၊ ဒါကြောင့် တစ်ပတ်လောက် စိန်ကဲ ကျောက်ကဲခတ်တဲ့ အလုပ် လည်း နားထား လိုက်ပါဦး လို့ လဲ ပြောထားတာ လေ ၊ဒါကြောင့် တင်တင်ကြီး ကို တွေ့နေရတာ”
ထွဋ်ဘုန်းဇော် စိတ်ညစ် သွား သည်။သူ သိချင် သည် က ဒေါ်တင်တင်ကြီး အကြောင်း မဟုတ်။
အသားလို ၍ အရိုးတောင်း သည့် စကားမျိုး ပြောရမည်။ ဘယ်က ဘယ်လို စပြောရမှန်း မသိ။
“နန်းဣန္ဒာနွယ် မျက်စိ က ကော ဖေဖေ … မွေးရာပါလား”
“အေး … ဒီ အကြောင်းတွေ ဖေဖေ လည်း စိတ်ဝင်စားတယ်၊ ဒါပေမဲ့ သူ့ တူမ က ရှိနေတော့ တင်တင်ကြီး ဟာ လက်ဟန် ခြေဟန် ပြပြီး မပြောရဲဘူးတဲ့၊ စိတ်ထိခိုက်သွား မှာ စိုးပုံရတယ်၊ တမင် မေ့ထားကြပုံရတယ်၊ တစ်နေ့တော့ အခွင့်သာ မှ တင်တင်ကြီး ကို ထပ်မေးကြည့် ရဦးမယ်”
“ခွဲစိတ် ကုသမှု ဘယ်နှစ်ကြိမ်လောက် များ လုပ်ကြည့်ခဲ့ ပြီးပြီလဲ မသိဘူး”
“အနာရွတ် တော့ မတွေ့ဘူး၊ တစ်ကြိမ် မှ လုပ်ပြီး ပုံမရဘူး၊ မျက်ကြည်လွှာ ထိခိုက်လို့ မျက်လုံး အစားထိုးရတဲ့ ဝေဒနာမျိုး ဆိုရင်တော့ ကောင်မလေး ကံကောင်းလိမ့်မယ်”
သူ သက်ပြင်းချ ကာ ရင်တွင်း ၌ တိတ်တခိုး ဆုတောင်းလိုက်မိ သည်။
“နန်းနွယ် ကံကောင်းပါစေ”


***




အခန်း-၁၁




“နန်းနွယ် က အစိမ်းရောင် ကြိုက်တယ်နော်”
“မကြိုက်ဘူး”
“ဟက်”
လောက ၏ အလင်းရောင် ကို မတွေ့မြင်ရ သော နန်းဣန္ဒာနွယ် အတွက် စိတ်ရောဂါ ဝေဒနာ များ ဖြစ်နေသလားဟုပင် ထွဋ်ဘုန်းဇော် မထင်ရက် ထင်လိုက်မိ သည်။
“မကြိုက်ရင် ဘာဖြစ်လို့ အစိမ်းရောင်ကြီးပဲ ဝတ်နေရတာလဲ”
“အမှတ်တရ ရှိ နေအောင်လို့ပါ”
“အမှတ်တရ … ဟုတ်လား”
“ဟုတ်တယ် … ပတ်ဝန်းကျင် ကို လည်း စိမ်းလန်း နေစေ ခြင်း အား ဖြင့် မေးလိုက်တဲ့ အခါ စိမ်းဆိုတဲ့ စကား ကြားရမယ်၊ “စိမ်း” ဆိုတဲ့ စကား ကို မိုးလင်းလာတာနဲ့ ကြားသိ နေအောင် နွယ့် ကို အစိမ်းတွေပဲ စိုးမိုးနေအောင် တမင် ဖန်တီးထားတာ”
“ဪ … ဒါ ဖြ င့်နန်းနွယ် ဘဝ မှာ စိမ်းကားခြင်းဆိုတဲ့ လွှမ်းမိုးမှု ကို များ”
“ဟင်း … ဟင်း … ဟင်း …. ကိုထွဋ် လုပ်စားလို့ ရသွားပြန်ပြီ”
“ဘာကိုလဲ”
“စာရေးတဲ့ အလုပ်လေ … ဘာဖြစ်လို့လဲဆိုတော့ အစိမ်း ကို တမင် ဖန်တီးထားပါတယ်ဆိုတာနဲ့ စိမ်းကာ မှု ရဲ့ လွှမ်းမိုး ခြင်း ခံလိုက်ရလို့လားလို့ ကောက်ချက် ကို ချနိုင်တယ်ဆိုတော့ ဇာတ်လမ်း ဖန်တီးလို့ရပြီ၊ ဒါ ကြောင့် စာရေးစားတော့ ကိုထွဋ်”
“နို့ … မဟုတ်ဘူးလား”
“မျက်စိနှစ်ကွင်း အလင်းမရတဲ့ သူ တစ်ယောက် ရဲ့ ဘဝ ဟာ သေသူ နဲ့ မခြားပါဘူး ကိုထွဋ်”
“သာမန် လူတွေထက် ထူးချွန်တဲ့ မျက်မမြင်တွေဟာ ကမ္ဘာ မှာ ဒုနဲ့ဒေးပါ”
“ဟုတ်တယ် … နွယ် ဟာ ဘဝမသေဘူး၊ ထာဝရ ရှင်သန် စိမ်းလန်း နေရမယ်ဆိုတဲ့ အသိလေး ဝင်အောင် စိမ်းလန်း ခြင်း တွေ ကို တမင် ဖန်တီးထားတယ် ဆိုရင်ကော”
“နန်းနွယ် စိတ်ချမ်းသာဖို့ ကိုယ် ယုံကြည် လိုက်တော့မယ်”
နန်းဣန္ဒာနွယ် က ပြုံး ကာ စကားပင်အောက် သို့ ထွက်သွားလေ သည်။
ဆိတ်ဖလူး ဇကာလေး သည် သူမ ၏ လက် ၌ ပါသွား သည်။
“သားရေ … ဘိုဘို”
မိခင် ဒေါ်အေးသက် ၏ အသံ ထွက်ပေါ်လာ သောအခါ ထွဋ်ဘုန်းဇော် ၏ လည် သည် သူ ၏ ခြံဘက်ဆီ သို့ သမင်လည်ပြန် ကြည့်လိုက် သည်။
မိခင် နှင့် အတူ ရပ်နေ သူ က ခိုင်ဇင်စိုး။
သူ စိတ်ညစ်သွား သည်။
“မနွယ် အနှောင့်အယှက် မဖြစ်ဘူးဆိုရင် လာချင်လို့တဲ့”
မိခင် စကား ကို သူ မတုံ့ပြန်နိုင်မီ နန်းဣန္ဒာနွယ် က …
“ဘယ်သူ က လာချင်တာလဲ”
“ကိုယ့် သူငယ်ချင်း တစ်ယောက်”
“လာပါစေ ကိုထွဋ်၊ နန်းနွယ် အတွက် က စကားပြောဖော်ဆိုတာ အမြဲ လိုအပ်နေတာပဲ”
သူမ ၏ ခွင့်ပြုချက် ရသွား သောအခါ သူ က မိခင် အား လက်လှမ်း ပြလိုက် သည်။
“လာခဲ့လေ”
သူမ အားငယ်သွား မှာ စိုးထိတ် သည်။ သူမ ကို လူအများစု နှင့် ထိတွေ့ ဆက်ဆံ စေချင် သည်။
ခိုင်ဇင်စိုး သည် သူတို့ ထံ သို့ တန်းတန်းမတ်မတ် လျှောက်လာ သည်။
“ပေါ်တော်မူ ကို လာဖမ်းတာ”
“ဆို … ဘာကိတ်”
မိခင် က အိမ်ဘက်ဆိုပြီး လှည့်ပြန်သွား သဖြင့် ခိုင်ဇင်စိုး တစ်ယောက်တည်း သာ သူတို့ အပါး သို့ ရောက်ရှိလာ သည်။ ခိုင်ဇင်စိုး အပြုံး က မထိတထိ နှင့် …
“ကိစ္စရှိ မှ လာရမယ့် သူ တွေလား ကိုဇော်”
ထွဋ်ဘုန်းဇော် အကြီးအကျယ် စိတ်ညစ်သွား သည်။
“ခိုင် နဲ့ မိတ်ဆက် ပေးရဦးမယ်၊ ဖီဖီ့ ဆရာမ နန်းဣန္ဒာနွယ် တဲ့၊ နန်းနွယ် … ကိုယ့် သူငယ်ချင်း ခိုင်ဇင်စိုး ရောက်လာတယ်၊ ကိုယ် နဲ့ စိမ်းဘက်ချ်ပဲ”
“အန်တီ ပြောပြလို့ မနန်းဣန္ဒာနွယ် ရဲ့ အကြောင်း ကျွန်မ သိပြီးသားပါ၊ ဒါကြောင့် တွေ့ချင်လို့ တမင် လိုက်လာတာ၊ ကျွန်မ ထင်တားတာ ထက် ပိုချောနေတာပဲ၊ ဒါပေမဲ့ …”
ခိုင်ဇင်စိုး က အောင်နိုင်သူ ၏ အပြုံး နှင့် သူ့ အား ပြုံးကြည့်လိုက် သည်။
နန်းဣန္ဒာနွယ် က ခပ်တည်တည် ဖြင့် … 
“ရုံသွင်း ပြလောက်အောင်တော့ မထူးဆန်းဘူး ထင်ပါတယ်နော် ဒေါက်တာ”
ခိုင်ဇင်စိုး က ရုတ်တရက် ကြောင်သွားပုံ ရ သည်။ သူ ခိုင်ဇင်စိုး ကို ဒေါသတကြီး ကြည့်လိုက်မိ ပြီး လက်ညှိုး ဖြင့် နှုတ်ခမ်း ကို ကပ် ကာ ပါးစပ် ပိတ်ထား ဟူ သော သဘောမျိုး လုပ်ပြ ၍ ဟန့်တားလိုက် သည်။
သို့သော် …
“သာမန် လူသားတွေ ထက်တော့ ထူးခြားနေတာ အမှန်ပဲ ဒေါ်နန်းနွယ်”
“ကျွန်မ နာမည် နန်းဣန္ဒာနွယ် ပါ”
“ကိုဇော် ခေါ်သလို ကျွန်မ လည်း ခင်မင်ရင်းနှီးလို မှု နဲ့ ခေါ်မိတာ”
“ဝမ်းနည်းပါတယ် … ကျွန်မ က လူတိုင်း ကို မခင်မင်တတ်ဘူး … ခွင့်ပြုဦး”
နန်းဣန္ဒာနွယ် သည် သူတို့ အား ကျောခိုင်းသွား သည်။ အိမ် ၏ အနောက်ဘက် မှ လျင်မြန်စွာ ဝင်ရောက် ပျောက်ကွယ်သွား သည်။
ခိုင်ဇင်စိုး က ပခုံးတွန့် ကာ …
“ကိုဇော့် မှာ စဉ်းစားတတ်တဲ့ ဦးနှောက် ရှိရင်တော့ ဘယ်သူ က လွန်တယ်ဆိုတာ ဆုံးဖြတ် တတ်ပါလိမ့်မယ် နော်”
“ကိုယ် ဘာမှ မစဉ်းစားချင်ဘူး၊ အဲ … ပြောချင်တာ တစ်ခုတော့ ရှိနေတယ်၊ အဲဒါ ဘာလဲဆိုတော့ မင်း ကို ပေးထားမိတဲ့ ကိုယ့် အချစ် ကို ပြန်ရုပ်သိမ်း လိုက်ပြီ ဆိုတာပဲ”
ထွဋ်ဘုန်းဇော် သည် ချစ်သူ ရည်းစား များ နှင့် ပတ်သက် ၍ ခံစားတတ် သော နှလုံးသား မရှိတော့ချေ။
ခိုင်ဇင်စိုး က လည်း ပခုံး ကို ထပ်မံ တွန့်လျက် …
“ဝမ်းသာပါတယ် … ခိုင် တို့ က လည်း ဒုက္ခိတ နဲ့ ယှဉ်ပြိုင် မခံနိုင်လို့ ကိုဇော် ပြောသလို ပြောမလို့ လာခဲ့တာပဲ၊ ကိုဇော် က ဦးသွားတာကိုး၊ ဘာပဲဖြစ်ဖြစ် ပွဲသိမ်းသွားပြီ ပေါ့ နော် … အဟင်းဟင်း”
ထွဋ်ဘုန်းဇော် သည် သူ့ အား ကျောခိုင်း ၍ ထွက်သွား သော မိန်းမသား နှစ်ဦးစလုံး ၏ သဘော ကို နားမလည်နိုင် အောင် ဖြစ်သွား သည်။
သို့သော် ခိုင်ဇင်စိုး ၏ နောက် သို့ ခြေလှမ်းကျဲ ဖြင့် အမီ လိုက်ပြီး …
“ဆိုးသင့်ခ် … ခိုင်၊ တကယ်လို့ နောက်များ ကိုယ်တို့ တစ်တွေ တစ်နေရာရာ မှာ ပြန်ဆုံ ကြဦးမယ်ဆိုရင် သူငယ်ချင်းလို့ပဲ ဆက် ၍ တော့ ခေါ်နိုင်ပါစေ ခိုင်”
ခိုင်ဇင်စိုး က မျက်ထောင့်နီ နှင့် ကြည့် ကာ …
“ဆောရီးပဲ … ဦးနှောက်မရှိတဲ့ လူ ကို သူငယ်ချင်း အဖြစ် တောင် အသိအမှတ် မပြုနိုင်ဘူး … သွားမယ်”
သူမ ၏ တီကို ကားကလေးပေါ် သို့ တက်ကာ တံခါး ကို ဂျိုင်းခနဲ ဆောင့်ပိတ် ပြီး ဆောင့် ထွက်သွားလေ သည်။
သူ က ပခုံးတွန့် ကာ မဲ့ပြလိုက် သည်။ ပေါ်တီ ကို အောက် မှ ရပ်နေ သော ဒေါ်အေးသက် က …
“ဟဲ့ … ဟဲ့ … ဘယ်လိုတွေ ဖြစ်သွားကြတာလဲ”
“တစ်ပွဲ သိမ်းသွား ပြန်ပြီလေ မေမေ”
“ဟဲ့ … ခိုင်ဇင်စိုး ဟာ …”
“သဝန်တိုတယ်ဆိုတာ အချစ်ရဲ့ သင်္ကေတလို့ ဆိုပေမယ့် သည်းခံနိုင် ခြင်း ရဲ့ ဘောင်လွန်သွားရင် သဘောထား သေးရာ ကျလွန်းတယ်၊ သဘောထား သေးခြင်းဟာ အိမ်ထောင်ရေး တစ်ခု အတွက် အကြီးမားဆုံး သော အနှောင့်အယှက် ဖြစ်တတ်တယ်ဆိုတာ မေမေ သဘောပေါက် မှာ ပါ”
“ဘိုဘို … နင် က တော့ လေ အချစ် ကို ကစားစရာ အမှတ် နဲ့ ကစားနေတုန်းပါပဲလား၊ ခိုင်ဇင်စိုးဆိုတာ မိဘချင်း က လည်း ရင်းနှီး၊ မျိုးကောင်း ရိုးကောင်း လည်း ဖြစ်၊ ပညာ က လည်း တန်းတူ ဆိုတော့ မေမေ တို့ က အမှတ် ရာနှုန်းပြည့် ပေးထားတာ”
“ဒါပေမဲ့ ဘိုဘို့ ဆီ မှာ တစ်မှတ် မှ မကျန်တော့ ခြင်း ဟာ အဓိက ဖြစ်နေတယ်လေ မေမေ”
“ပြောလိုက်ရင် ဒီလိုချည်းပဲ၊ နင်တော့ ဝဋ်လည်ဦး မှာ ကျိန်းသေတယ်”
“ဘိုဘို့ အသည်းခွဲနိုင်မယ့် မိန်းမရှိရင် ခွဲစမ်း ပါစေ မေမေ ရာ၊ ဒီလို ဝဋ်မျိုးတော့ ဘိုဘို က ဆယ်ခါပြန် မကဘူး အပြန်တစ်ရာ မက ခံရဲတယ်၊ ဟတ် … ဟား”
“ဗူးဂိုဒေါင်လေး၊ သွား … ရေချိုးပြီးရင် ငါ့ ကို ဈေးလိုက်ပို့”
“ဒရိုင်ဘာ မရောက်သေးဘူးလား”
“သူ့ ကလေး နေမကောင်းလို့တဲ့ … ခွင့်ယူထားတယ်၊ နင့် အဖေ က တောင် ကားပေးလိုက် ပြီး ကလေးဆေးရုံ သွားခိုင်းထားတယ်၊ ဒီနေ့ နင့် ကားပဲ မေမေ သုံးမယ်”
“ပြဿနာ ပဲ … ဒီနေ့ မေဖူးပွင့်နဲ့ ချိန်းထားလို့”
“အဲဒီ ကောင်မလေးနဲ့ ကော ဘယ်တော့ ပွဲသိမ်းမလဲ”
“ဘိုဘို့ ဆီ မှာ အမှတ် မကျန်တော့တဲ့နေ့”
“ကိုယ့် မှာ လည်း ညီမနဲ့နော် ဘိုဘို၊ သူတစ်ပါး မျက်ရည်ပေါက် ကြီးငယ်ကျရတဲ့ အဖြစ်မျိုး ဘယ်တော့မှ မဖြစ်စေနဲ့”
“သား က ချစ်တတ်တာ က လွဲလို့ မယုတ်မာဘူးဆိုတာ သူတို့ သိကြပါတယ် မေမေ၊ သူတို့ လည်း သား ကဲ့သို့ ခိုင်မာတဲ့ အသည်းရှိကြတယ် ထင်တယ်၊ သား ကြောင့် မျက်ရည်တွဲလွဲနဲ့ ငို့ပွဲ ဆင်ကြသူရယ်လို့ မကြားဖူးသေးဘူး၊ သား တောင် နောက်တစ်ယောက် မစဉ်းစားရသေးခင် သူတို့ က နောက်တစ်ဦးနဲ့ တွဲပြီး ဖြစ်နေတတ်တယ်၊ သူတို့ က ပိုပြီး သွက်တယ် မေမေ … ထူးဆန်းတယ်နော်”
“မပြောချင်တော့ဘူး ဘိုဘို၊ သွား … ကော်ဖီ သောက်တော့”
“ဖီဖီ ကော”
“နင့် အဖေ သွားပို့တယ်”
“ဪ”
နန်းဣန္ဒာနွယ် ထံ သို့ နံနက်ပိုင်း အခစား ဝင်နေရ သော သူ သည် မိသားစု အရေးကိုပင် မေ့လျော့ နေတတ် သည်။
ယခု နန်းဣန္ဒာနွယ် သည် မည်သို့ သော ခံစားမှုမျိုး များ ဖြစ်ပေါ်  ခံစား နေရပါလိမ့်ဟု လည်း …
သူ့ ရင်တွင်း ၌ စိုးတထင့်ထင့် ဝေဒနာရပ် များ သည် နန်းဣန္ဒာနွယ် အတွက် ကြောင့် ဆိုသည် ကို တော့ …


***



အခန်း-၁၂




“ဘဝ ဆိုတာ ဘာလဲ ကိုထွဋ်”
“ဗျာ …”
“ကိုထွဋ် မဖြေနိုင်တဲ့ မေးခွန်း မဟုတ်ပါဘူးနော်”
နန်းဣန္ဒာနွယ် သည် အသက် အား ဖြင့် သူ့ ထက် ငယ်နိုင် သည်။ သို့မဟုတ် ရွယ်တူ ဖြစ်နိုင် သည်။
သို့သော် သူ မမေးရဲ။ သူမ ၏ မျက်နှာ ညှိုးနွမ်းသွား မှာ စိုးရိမ် သည်။ သူမ မျက်ဝန်း ၌ မျက်ရည်ကြည် များ လျှံတက်သွား မှာ ကို သူ ကြောက် သည်။
“ကိုယ် သိသလို နန်းနွယ် လည်း သိမှာပါ”
“နွယ် အသိ နဲ့ ကိုထဋ် အသိ တူချင် မှ တူမယ်လေ၊ နွယ့် အသိ အရဆိုရင် ဘဝဆိုတာ မှောင်မှောင် မည်းမည်းကြီးပဲလို့ ပြောမလို့ ဖြစ်နေတယ်”
သူ့ ရင်ထဲ နင့်ခနဲ ဖြစ်သွား သည်။
“အဲဒါ လက်ရှိ ရင်ဆိုင်နေရတဲ့ ကာလပါ၊ ဘဝ မဟုတ်ဘူး၊ ဘဝ ဆိုတာ မွေးဖွားလာ ခြင်း က နေ သေဆုံး ခြင်း ဆိုတဲ့ မှတ်တိုင် အထိ လျှောက်လှမ်းရတဲ့ ခရီးလမ်း တစ်လျှောက် မှာ ကြုံတွေ့ ရင်ဆိုင် ခဲ့ သရမျှ သော အဆိုးအကောင်း၊ ဟူသမျှ တို့ ဟာ လူ့ ရဲ့ ဘဝပဲ နန်းနွယ်၊ နန်းနွယ် ဘဝ ဟာ အမြဲတမ်း အမှောင်ကြီးပဲ မဖြစ်စေရပါဘူး”
“တယ် ဟုတ်ပါလား … ကိုထွဋ် က အကြားအမြင် ပညာ လည်း တတ်ပုံ ရတယ်နော်”
“လူတွေ ဟာ ကိုယ့် အနာဂတ် ကို ကိုယ် ဖန်တီးကြတာပါ နန်းနွယ်၊ နန်းနွယ် မျက်စိ ကုသရင် …”
“တော်ပါတော့ ကိုထွဋ်၊ ကုသမှု မအောင်မြင်ဘဲ အနာရွက် တွေ မျက်နှာပြင် တစ်ဝိုက် ကျန်ခဲ့မယ် ဆိုရင် ကော မြွေပါလည်းဆုံး သားလည်းဆုံး ရမယ့် အဖြစ်”
“သမားတော်ကြီးတွေ ဟာ အရမ်း ကောရော မခွဲစိတ်ပါဘူး၊ စမ်းသပ် ပြီး အောင်မြင်နိုင်မယ်လို့ ရာခိုင်နှုန်း များများ ယူဆ မှ သာ လျှင် ခွဲစိတ်တာပါ။ အခု မြန်မာပြည် မှာ ခွဲစိတ်ကုသမှု တောင် သမိုင်း မှတ်တိုင်သစ် စိုက်ထူ နေနိုင်တာ နန်းနွယ် လည်း ကြားမှာပါ၊ ကိုယ့် အနေနဲ့ က တော့ နန်းနွယ် ကို မျက်စိ အထူးကု ဆရာဝန်းကြီးတွေနဲ့ သေသေချာချာ ဆွေးနွေး ပြီး စမ်းသပ် စေချင်တာပဲ”
“ကျေးဇူးတင်ပါတယ် ကိုထွဋ်၊ နွယ့် အပေါ် ထားရှိတဲ့ ကိုထွဋ် ရဲ့ စေတနာ အပေါ် နွယ် အသိအမှတ် ပြုချင်ပါတယ်၊ ဒါပေမဲ့ မျက်စိ မမြင်တဲ့ နွယ် မျက်စိ မြင်လာတဲ့ နွယ် တစ်ဦး တစ်ယောက်တည်းပဲ ရှိတယ်၊ ဒီအတွက် ပြောင်းလွဲမှု ရှိနိုင်သလား”
ထွဋ်ဘုန်းဇော် တွေဝေသွား သည်။ သူမ ကောက်ပေးထား သော ဆိတ်ဖလူးပန်း ၏ ရနံ့စူးစူး က သူ့ နှလုံးသား ကို ပြင်းပြင်းထန်ထန် ထိုးဆွလျက် ရှိ သည်။
မျက်မမြင် နွယ့် ကို ချစ်မိ သည်။ သို့သော် မျက်မမြင် ကို ယူရဲ သော သတ္တိ သူ့ ၌ မရှိ။
မျက်စိမြင် သော နွယ် သာ ဖြစ်ပါ က သူ ချက်ချင်း လက်ထပ်ဖို့ အရေး ကြိုပမ်း ပေးလိမ့်မည် ထင်ပါ သည်။
သူမ လည်း လူ့ မနော များ ကို ကြိုတင် သိနေပုံရ သည်။
“နေ့လယ် နေ့ခင်း နန်းနွယ် ဘာလုပ်နေသလဲ”
“စာဖတ်တယ်”
“ဟင်”
“ဟုတ်တယ် … နွယ် တို့ အတွက် သီးသန့်ရှိတဲ့ စာအုပ်တွေ ကို ဖတ်တယ်၊ များသော အား ဖြင့် အင်္ဂလိပ် ဝတ္ထုတွေပေါ့ ကိုထွဋ် ရယ်၊ တစ်ခါတစ်လေတော့ လည်း မြန်မာဝတ္ထုတွေ ဖတ်ချင်တယ်၊ မြန်မာဝတ္ထု စာအုပ်တွေဟာ နွယ်တို့လို ဒုက္ခိတ တွေ အတွက် သီးခြား စာအုပ်တွေ မရှိဘူးနော်၊ ထွေးခင် ဖြစ်ဖြစ် အန်တီ ဖြစ်ဖြစ် အားတဲ့ အခါ မှ မဂ္ဂဇင်း ဝတ္ထုတွေ ဖတ်ခိုင်းရတယ်”
သူ့ ရင်တွင်း ကရုဏာ အိုင်လေး ဖြစ်ထွန်သွား သည်။
“နန်းနွယ် က …”
“မျက်မမြင် ကျောင်း က နေ ဘီအေဘွဲ့ ကို အင်္ဂလိပ်စာနဲ့ ရခဲ့ပြီး ပြီ”
“ဪ”
လောက ကို အရှုံးမပေးဘဲ စိတ်ဓာတ် ကြံ့ခိုင် သော မိန်းမသား တစ်ဦး အဖြစ် သူ လေးစားမိ သည်။ နန်းနွယ် ကို သူ ချစ်ရက်နဲ့ ဘာဖြစ်လို့ လက်မတွဲနိုင် ရမည်နည်း။
“မနေ့က ခိုင်ဇင်စိုးနဲ့ ပတ်သက်ပြီး နွယ့် ကြောင့် ကိုထွဋ် အနှောင့်အယှက် ဖြစ်သွားရင် နွယ့် ကို ခွင့်လွှတ်ပါလို့”
“ဟာ … မဖြစ်ပါဘူး၊ ဘာဆိုင်လို့ ဖြစ်ရမှာလဲ”
“ဆိုင်တယ် မဆိုင်ဘူး ဆိုတာ ကိုထွဋ် သာ လျှင် အသိဆုံး ဖြစ်မှာ ပေါလေ”
သူ နှုတ်ဆိတ် နေလိုက် သည်။ နန်းဣန္ဒာနွယ် ၏ အနီးကပ် ကြုံတွေ နေရ သော အလှတရား တို့ က ရင်ခုန်စရာ ကောင်းလွန်းလှ သည်။
သူမ နား ၌ ကြာရှည်စွာ နေရ ခြင်း သည် သူ့ နှလုံးတို့ ပေါက်ကွဲ လွင့်စင်ထွက် ကာ ချစ်စကား တို့ ကို ဖွင့်ဟ ဝန်ခံလိမ့်မည် ထင်ပါ သည်။ ထွေးခင် ရောက်လာ သည်။
“မမနွယ် … တယ်လီဖုန်း လာတယ်”
“ဪ … ဘယ်ကတဲ့လဲ”
“ဘဘကြီးတို့ ဆီ က ပါ”
“လာမယ် … အန်တီ ပြောနေ နှင့် ပါစေ”
“အန်တီ ပြောနေပါတယ်”
ထိုအခါ ကျ မှ သူမ သည် ကွပ်ပျစ်ပေါ် က အသာအယာ ထလိုက် သည်။
“သွားမယ်”
“ကို … နေ့လယ် အိမ်ထဲ လာလည်လို့ ရမလား”
“ရပါတယ် … ဘာဖြစ်လို့လဲ”
“ဪ … နန်းနွယ် ကို မြန်မာဝတ္ထု ကောင်းကောင်းတွေ လာဖတ်ပြ မလို့လေ၊ ဘာ ဖတ်ချင်သလဲ”
“ဒေါ်ခင်နှင်းယုရဲ့ မွှေးဖတ်ချင်တယ်”
“ကောင်းပြီ … ကိုယ် ရအောင် ရှာပေးမယ်”
“ကျေးဇူး”
တရွေ့ရွေ့ ထွက်ခွာသွား သော သူမ ကျောပြင် ကို အိမ်တွင်း ဝင်ရောက် ပျောက်ကွယ်သွား သည် အထိ သူ ငေးကြည့် နေမိ သည်။
ဆိတ်ဖလူး ပန်း တို့ က လေသင့်ရာ မွှေး ကာ ကလူ ကျီစယ်လိုက် သောအခါ မှ …
သူမ ကောက်ပေးထား သော ပန်းကလေး များ ကို ဘုရားတင်ရန် သတိရလိုက် သည်။
ပန်းတင်ရင် သူမ ရဲ့ ဒုက္ခိတ ဘဝ မှ လွတ်မြောက် စေ ရေး ကို ဆုတောင်း ပေးရပေဦးတော့ မည်။
သူ အိမ်ဆီ သို့ ပြန်ခဲ့ သည်။
“မွှေးလိုက်တာ သား ရယ်၊ ကလေးမလေး တော့ နောင်ဘဝ ဒီထက်မက လှဦးတော့မှာပဲ၊ ငါ့ သား လည်း အခု မှ ပဲ ဘုရားမှန်း တရားမှန်း သိတတ် တော့တယ်”
“အဲဒါ မကောင်းဘူးလား မေမေ”
“ကောင်းပါ့ ရှင် … ကောင်းပါ့”
မိခင် သည် နန်းဣန္ဒာနွယ် နှင့် သူ ၏ ဆက်ဆံမှု အပေါ်ဝယ် လုံးဝ ဟန်မတားခဲ့။ ဘာဖြစ် ၍ များ သရဖီ မိခင် သိ မှာ စိုးကြောက် နေရသနည်း။
ဆိတ်ဖလူး ပွင့်လေး များ ကို ရေးဇလုံးထဲ ရေထည့် ပြီး ဖွဖွကလေး ဆေးလိုက် သည်။ ပြီး သည် နှင့် ဇကာထဲ စစ်လိုက်ပြီး မှ ကြွေပန်းကန် ပက်ပက် ကို ယူ ကာ ပန်း များ ကို မောက်မောက် ကလေး တင်လိုက် သည်။
ထမင်းကြော် ကို ညက်ညက်ဝါးရင်း သတင်းစာ ဖတ်နေ သော ဖခင်ဦးဘုန်းဇော် က လည်း ပြုံးပြုံးကြီး ကြည့် ကာ …
“ငါ့ သား တော့ ခြေအတော် ငြိမ်ရုံမကဘူး အိမ်အလုပ်တွေပါ စိတ်ဝင်စားတာ ကို ဖေဖေ က သာဓု ခေါ်သင့်ပြီလား ဟေ့”
“ခေါ်ရင် လည်း ရပြီ ထင်တယ် ဖေဖေ၊ လူလတ်ပိုင်း ကို ရောက်လာ ပြီး မကြာခင် အလုပ် ဝင်တော့မယ့် လူတစ်ယောက် အတွက် ဒီလောက်တော့ လိမ္မာ ရေးခြား ရှိသင့်ပြီ လို့ ကော ဖေဖေ မထင်ဘူးလား”
“ခွေးမသား … သူ က မေးခွန်း ပြန်ထုတ် နေသေးတယ်၊ ဒါပေမဲ့ ဖေဖေ တစ်ခုတော့ သတိ ပေးချင်တယ် သား၊ သာမန် မိန်းမသား တစ်ဦး နဲ့ မတူတဲ့ ဒုက္ခိတ မိန်းမသား တစ်ဦး ကို တော့ ဒုက္ခ သွားမပေးမိ စေနဲ့နော်၊ ပေးမိသွားရင် မင်း ဟာ ယောက်ျား တစ်ဦး မဟုတ်တော့ဘူး ဆိုတာ ကို တော့ ခေါင်းထဲ မှာ မြဲမြဲ မြံမြံ သွင်းထားလိုက်နော် ဘိုဘို”
သူ ၏ နားသယ်မွေး များ ထောင်ထသွား အောင် ကျောထဲ စိမ့်တက် သွား သည်။ ပန်း ပန်းကန်လေး ကို ဟန်မပျက် မ ယူရင်း …
“သား … ယောက်ျားပါ ဖေဖေ”
“အေးပါ … ဖေဖေ ယုံကြည်ပါတယ်။ ပညာရှိ သတိ ဖြစ်ခဲ့ ဆိုသလို ဖြစ်နေမှာ စိုးလို့”
သား က မြှောက်ပင့် ပြောလိုက် ခြိမ်းခြောက်လိုက်၊ ချော့မော့လိုက် နှင့် လမ်းညွှန် ပေးတတ် သော ဖခင် ကို ထွဋ်ဘုန်းဇော် သည် လေးစားချစ် နှင့် ချစ် သည်။ နန်းဣန္ဒာနွယ် နှင့် ပတ်သက် ၍ ဝေဖန်သ မှု မပြုသော်လည်း စဉ်းစား နိုင်အောင်တော့ စကား ဆိုတတ် သည်။
မျက်မမြင်သည် မှ အပ သူများ နှင့် တူ ဘွဲ့တစ်ခု ရ သည်။ ဂီတ ၌ ကျွမ်းကျင် သည်။ သူ့ခြေ သူ့လက် နှင့် ဝတ်နိုင် နေနိုင်၊ စားနိုင် သွားလာနိုင် သည်။ သို့သော် လူကြားထဲ တော့ တစ်ယောက်တည်း သွားလာ ၍ ရမည် မဟုတ်။
ဆိတ်ဖလူးပန်း ပန်းကန် ကို ဖယ်ရှားလိုက် ပြီး ပန်းပန်းကန် အသစ် ကို ကပ်လှူလိုက် သည်။
ဘုရား ၌ လည်း ဆုတောင်းလိုက် သည်။
ဤ ပန်း ကို ကောက်ပေး သော ဘုရား သမီးတော် နန်းဣန္ဒာနွယ် သည် မျက်စိနှစ်ကွင်း အမြန်ဆုံး အလင်းရောင်း ရရ ပါလို ၏။ အရှင်ဘုရား ဟု …။


***



အခန်း-၁၃




“အနုပညာ ရသ ဆိုတာ လူတိုင်း ခံစားသင့်တယ်နော် ကိုထွဋ်”
“နန်းနွယ်”
“ကြည့်ပါဦး မမနွယ်၊ လိပ်ပြာလေးတွေ ပျံနေတာ ကဗျာဆန် လိုက်တာ၊ ဘာငှက်ကလေးလဲ မသိဘူး၊ အပြာရောင်လေး နဲ့ အတောင် က လည်း ရှည်ရှည်လေး နဲ့”
သရဖီဘုန်းဇော် က အမှုမဲ့ အမှတ်မဲ့ ပြောလိုက် ခြင်း ဖြစ် သည်။ သို့သော် နန်းဣန္ဒာနွယ် က အပြုံး မပျက်ဘဲ …
“ဟုတ်တယ် … သိပ်လှတာပဲ၊ စိတ်ကူးယဉ် အိပ်မက်ထဲ က ကန်းဥယျာဉ်လေး တစ်ခု ကို ရောက်နေသလိုပဲနော် … ဟင်းဟင်း”
ပျော်ရွှင်မှု ကို ရှာကြံ ယူနေရ သော နန်းဣန္ဒာနွယ် ကို သူ ငေးမော ကြည့်နေမိ သည်။ သူ့ မျက်ဝန်း ၌ တကယ်ပင် ဘုံကြိုးပြတ် သော မိုးနတ် ဒေဝီ ကိုယ်ထင်ပြ သည့် အလား ရှိနေလေ သည်။
အနက်ပေါ် ၌ အစိမ်းရောင်ပွင့်လေး များ ပါ သော ပိုးသားပျော့ အစ ကို အထက်အောက် ဆင်တူ လက်တိုကလေး ချုပ်ဝတ်ထား သောအခါ ဆင်စွယ်ရောင် အသားအရည် နှင့် နို့နှစ်ရောင် ပြေးနေ သော သူမ ၏ အလှ သည် ယှဉ်ပြိုင်သူ မရှိအောင် လှလျက်ရှိ သည်။
“ဖီဖီ စာ သွားကျက်တော့မယ် မမနွယ်”
“အေး … အေး”
သရဖီဘုန်းဇော် သည် ဘာ စိတ်ကူး ပေါက်သည် မသိ။ မပြောမဆို နှင့် နှုတ်ဆက်လိုက် သည်။ ထွဋ်းဘုန်းဇော် ကို မျက်စိတစ်ဖက် မှိတ်ပြပြီး မှ လှစ်ခနဲ ပြန်သွားလေ သည်။
ညီမ ၏ မျက်စိမှိတ်ပြ ခြင်း အဓိပ္ပာယ် ကို သူ နားမလည်ချေ။ တိုက်တွန်း ခြင်း လော။ တိုက်တွန်း ခြင်း ၏ အဓိပ္ပာယ် တွင် သူ နှင့် နန်းနွယ် ကို သဘောတူညီနေ ခြင်း ပါဝင်ပေ မည်။
ချစ်ခြင်း ၌ အနစ်နာခံ ခြင်း တို့ ပါဝင်ရပေ မည်။ သို့သော် နန်းနွယ် ၏ အလှ တွင် ယစ်မူးနေ ခြင်း ပါဝင် သည်။ လက်ထပ်မည့် အရေး ၌ …
“နန်းနွယ်”
“ရှင်”
“နန်းနွယ် ရုပ် ကို နန်းနွယ် မြင်ဖူးခဲ့သလား”
“ငယ်စဉ် တောင်ကျေးကလေးဘဝ က နှပ်ချေးတွဲလောင်းရုပ် ကို မှန်ထဲ မှာ မြင်ဖူးခဲ့တယ် … ဘာဖြစ်လို့လဲဟင်”
“ဪ … စောစော က ဖီဖီ ပြောသွားတဲ့ အလှတရား တွေ အားလုံး ဟာ နန်းနွယ် ရဲ့ အလှ ကို ခြေဖျားတောင် မမီဘူးလို့ ပြောမလို့”
“အို … နွယ် ဒီလောက်တောင် လှသလား၊ အလှဆိုတာ ဘာလဲဟင်၊ နှာခေါင်း ချွန် မှ လား၊ မျက်ခုံး ကောင်း မှ လား၊ အသားဖြူ မှ လား၊ နွယ် ရယ်ချင် လိုက်တာ၊ လိပ်ပြာလေးတွေ လည်း သူ့ ဟာ သူ လှကြမှာပါပဲ၊ ပန်းလေးတွေ လည်း လှကြမှာပါ၊ သူတို့ အလှတရား ကို မှ မမြင်တွေ့ ခံစားခွင့် မရှိတဲ့ နွယ် ဟာ အလှတရား နဲ့ ပြည့်စုံခြင်း မှ ရှိပါ့မလား”
ညနေ လေးနာရီ ဟူသော ကာလ သည် အပင်ကြီး အပင်ရိပ် များ ရှိ သော နန်းနွယ် တို့ ၏ ခြံ ၌ လမ်းလျှောက် ၍ ကောင်းရုံ မျှ ပင် နေပြောက် များ ထိုးပေး လျက် ရှိ သည်။
“ဘာဖြစ်လို့ မရှိရမှာလဲ … သိပ်ရှိတာပေါ့၊ ဘယ်သူ့ မေးမေး နန်းနွယ် ကို သိပ်လှတာပဲ လို့ ဖြေမှာပဲ”
“အကြောင်း မသိတဲ့ လူတွေ သာ ဖြေမှာ မဟုတ်လား၊ အကြောင်းသိတဲ့ လူတွေ က တော့ ကျီးအားသီး ကို ရွံရှာသလို ရွံရှာသွား မှာ ပါ”
“ဟာ … မဆိုင်လိုက်တာ နန်းနွယ်၊ နန်းနွယ် စိတ်ထဲ မှာ ဒီလောက် ထင်နေရင် ဘာဖြစ်လို့ အစမ်းသပ် မခံသလဲ၊ ကိုယ် ဆရာဝန်ကြီးတွေ နဲ့ လိုက်ပြပေးမယ်လေ”
“တော်ပါ ကိုထွဋ်၊ ဘာလဲ နွယ် ဒီအတိုင်းပဲ နေသွားမယ်၊ နွယ့် ကို မျက်မမြင် ဖြစ်လို့ မခင်ချင်လည်း ရတယ်”
နန်းဣန္ဒာနွယ် ၏ ရင်တွင်း ခံစားချက် ကို သူ မသိမြင် နိုင်ချေ။
သို့သော် အဖျားခတ် တုန်လှုပ်သွားမှန်း သိလိုက် ရ သည်။
တစ်ဆက်တည်း ချာခနဲ လှည့်ထွက်သွား သော သူမ ကို ပျောက်ဆုံးသွား မှာ စိုးကြောက် သည့် အလား သူ ကမန်းကတန်း တားဆီးလိုက် သည်။
နန်းဣန္ဒာနွယ် ၏ အိထွေး နူးညံ့ သော လက်မောင်းသားလေး ၏ အထိအတွေ့ သည် သူ ၏ ညာလက် မှ တစ်ဆင့် သူ့ တစ်ကိုယ်လုံး ရှိ သွေးကြော များ ကို ပျံ့နှံ့သွားစေ သည်။
“အို …”
မထင်မှတ် ထားမှု ကြောင့် နန်းနွယ် ၏ ကိုယ်လေး သည် သူ့ ရင်ထဲ လဲပြိုလာ သည်။
သတိတရား သည် ထွဋ်ဘုန်းဇော် ၏ ခန္ဓာကိုယ် အတွင်း မှ ကင်းကွာ သွားလေ သည်။ ထွေးထွေး အိအိ ခန္ဓာကိုယ်လေး ကို တင်းကျပ်စွာ ပွေ့ဖက်မိ ပြီး သနပ်ခါး ရနံ့လေး သင်းနေ သော ပါးပြင်လေး ၌ သူ ၏ နှာခေါင်း နစ်ဝင်သွား သည်။
“အို … လွှတ်”
တဒင်္ဂပါ၊ စက္ကန့်ပိုင်း မျှ သာ ဖြစ်လိမ့် မည် ထင်။ သတိ ဝင်သွား သာ နန်းနွယ် က ရုန်းကန် လိုက် သဖြင့် သူ လွှတ်ပေး လိုက် စဉ် …
“ရှင် … လူယုတ်မာ”
“ဖြန်းခနဲ” မြည်သံ နှင့် အတူ သူ့ မျက်လုံး ၌ ရောင်စုံ ကြယ်စဉ်းတန်းလေး မြင်လိုက် သည်။
“မုန်းတယ်”
နှလုံးသား ပွတ်ကြား က စိမ့်ထွက်လာ သော နာကြည်းစွာ ရေရွတ်သံ နှင့် အဆုံး သူမ ထွက်အပြေး ၌ သူ သည် အံ့အားသင့် ပြီး ငေးကျန် ခဲ့ သည်။
သို့သော် …
ဒေါသစိတ် ဖြင့် ပြေးထွက်သွား သော နန်းဣန္ဒာနွယ် သည် လူကောင်း မဟုတ်။
လမ်းကြောင်း မှား ကာ ရွက်လှ ပန်းအိုးများ ကို ဝင်တိုးမိ လဲပြိုသွား သည်။
“ဟာ … နန်းနွယ်”
သူ သည် မည်ကဲ့သို့ ပြေးလွှား သွားမိ သည် မသိ။ နန်းနွယ် နား ရောက်သွား သည်။
ပွေ့ယူ ရန် ကြိုးစားရင်း မှ ပန်းအိုး ပိနေ သော ခြေထောက် ကြောင့် ပန်းအိုး ကို ဖယ်ရှား စဉ် …
“အို …”
သူ့ မျက်ဝန်း သည် အဆမတန် ပြူးကျယ်သွား သည်။ တစ်ဆက်တည်း ရင် မှာ တဒိတ်ဒိတ် ခုန်နေမှု ကား ပတ်ဝန်းကျင် ၌ သာ လူများ ရှိနေ လျှင် ကြားသိနိုင်ပေ သည်။
“အား … ကျွတ် … ကျွတ် … ကျွတ်”
သူမ ၏ ညည်းညူးသံ သည် သူ ၏ အသိတရား ကို ပုတ်ခတ် နှိုးလိုက် သည်။ ဘယ်ဘက် ခြေသလုံး ဝင်းဝင်းလေး ၌ အမှတ်အသား သဖွယ် ဖြစ်နေ သော အနာရွတ် သည် သူ ၏ နှလုံးသား ကို လှောင်ပြုံး နှင့် ပြုံးပြနေ သည်။
ပန်းအိုးကြား မှ နန်းဣန္ဒာနွယ် ကို ဆွဲယူ မလိုက် သည်။
“အား … ခြေထောက် နာတယ်”
သူ စဉ်းစား မနေတော့ဘဲ သူမ အား ကလေး တစ်ဦး သဖွယ် ပွေ့ချီလိုက် သည်။
မျက်ရည် များ ဖြင့် စိုလက် ကာ မျက်နှာပြင် တစ်ပြင်လုံး အုံ့မှိုင်း ဖွဲ့နေ သော မျက်နှာ ဖူးဖူးလေး ၏ အသွင် သဏ္ဌာန် သည် ငယ်ရုပ် ဆင်လျက် ရှိလာ သည်။
“ပုံ့ပုံ့”
“ဟင်”
ရင်ခွင်ထဲ မှ သူမ သည် မျက်စိသူငယ် နားသူငယ် နှင့် ရှိ သော သမင် ပျိုမလေးနှယ် ရှိချေ သည်။
“ပုံ့ပုံ့ … ကိုယ် လေ …. ဘိုဘို ပါ။ နင့် သူငယ်ချင်း ဘိုဘို ပါ”
“ဘိုဘို”
“ဟုတ်တယ် … တောင်ငူ မှာ တုန်း က တွေ့ခဲ့တဲ့ ဘိုဘို လေ … မှတ်မိလား”
“ဟင် … လွှတ်၊ ဘိုဘို ငါ့ ကို လွှတ်၊ နင့် ကြောင့် ငါ မျက်စိကန်း ခဲ့ရတာ၊ အခု လည်း နင့် ကြောင့် ခြေထောက် နာရပါ ပြီ”
အမျက် လျော့နည်းသွား သော စကားသံ များ ဟု သိလိုက်ရ သည်။
“ထွေးခင် ရေ”
အိမ်ထဲ သို့ ရောက် သည် နှင့် သူ သည် နန်းနွယ် အား ဆက်တီ ပေါ် သို့ ညင်သာ စွာ ချလိုက် သည် နှင့် သူမ က ထွေးခင် အား လှမ်း ၍ ခေါ်လိုက် သည်။
“ခြေပွတ်တိုင် လည်သွား သည်၊ ကိုယ် ခါပေးမယ်”
“မခါနဲ့ … နင် ကုသမှု ငါ မခံဘူး”
“ကျွန်မ ဘာလုပ်ပေးရမလဲ မမနွယ်”
“လေးလေး ကို ဖုန်းဆက်၊ ခြေထောက် နာနေတယ်၊ ဆရာဝန် ခေါ်ခဲ့ပေးလို့”
“ဟုတ်”
“မဆက်နဲ့ ထွေးခင်၊ ကျွန်တော့် ကြောင့် ဖြစ်တာ၊ ကျွန်တော် ပဲ ကုပေးမယ်”
“ဘိုဘို … ခုထက်ထိ ဗိုလ်ကျ ချင်တုန်းပဲလား”
“ထင်ချင်သလို ထင်တော့ ပုံ့ပုံ့၊ ခုလောလောဆယ်တော့ မင်း ခြေထောက် ကို ဆွဲခါရလိမ့်မယ်”
ထွေးခင် က သူ နှင့် နန်းဣန္ဒာနွယ် အကြား တွင် ဘာမှ မပြောဆိုသာဘဲ ကြောင်တောင်တောင် နှင့် ရပ်နေ သည်။
“ထွေးခင် … ဖုန်းဆက် ဆို”
“မဆက်နဲ့ … လုပ်စရာ ရှိတာ သွားလုပ်ချည်”
“နင် ငါ့ ကို လာမထိနဲ့နော် ဘိုဘို”
ငယ်ရုပ် နှင့် ငယ်စိတ် အသွင် သဏ္ဌာန် တို့ သည် နန်းဣန္ဒာနွယ် ၌ ပြန်လည် မွေးဖွားလာ သည်။ သူ က လည်း အရေးမစိုက်၊ ငယ်စိတ် ဖြင့် ရှင်သန် တက်ကြွစွာ သူမ ၏ ခြေထောက် ကို ဆွဲခါ ပေးလိုက် သည်။
“အား … နားတယ်”
“ပျောက်ပြီ … နင်းကြည့်”
“ဟင်း”
မကျေမချမ်း ဖြင့် ထရပ် သည်။ ရသွားလေပြီ။
ထွေးခင် က မီးဖိုဘက် မှ ဟင်းအိုနံ့ ထွက်လာ သဖြင့် ဆီသတ် ခဲ့ သည် ကို သတိရ ကာ …
“ဟောတော် … ကုန်ပါပြီ”
ဟု ဆို ပြီး ပြေးဝင် ပျောက်ကွယ်သွား သည်။
“ပုံ့ပုံ့”
ထွဋ်ဘုန်းဇော် လှိုက်လှဲ ဝမ်းသာစွာ ခေါ်လိုက် သည်။ ဘာဖြစ် ၍ များ သူ သည် နန်းဣန္ဒာနွယ် ကို ပုံ့ပုံ့ အဖြစ် မရိပ်မိ ခဲ့ရပါလိမ့်။
ငယ်စဉ် က ဝဝ ပုံ့ပုံ့ နှင့် ယခု မြင့်မြင့် လှလှ ယဉ်စစ နှင့် နန်းဣန္ဒာနွယ် သည် ဘယ်လို မှ ဆက်စပ် ၍ မရခဲ့ သည် မှာ သူ အလွန် မဟုတ်။ ယခင် က ပုံ့ပုံ့ နာမည် က လည်း အေးငြိမ်း သူ ဖြစ် သည်။ ထို အကြောင်း များ ကြောင့် သူ သည် ပုံ့ပုံ့ ကို မေ့လျော့ခဲ့ ခြင်း ဖြစ် သည်။
“ဘာ ပုံ့ပုံ့ လဲ … သွား၊ နင် လူယုတ်မာ၊ ငါ့ သူငယ်ချင်း မဟုတ်ဘူး၊ ငါ့ သူငယ်ချင်း ဘိုဘို က ဗိုလ်ကျတာ က လွဲရင် နင့် လို မယုတ်မာဘူး”
“ကိုယ် ဘာ ယုတ်မာလို့လဲ”
ထွဋ်ဘုန်းဇော် သည် ငယ်စဉ် က ကဲ့သို့ “နင်” “ငါ” ဟူ ၍ ပင် မသုံးချင်တော့။ သူငယ်ချင်း ဘဝ က ကျော်လွန် နေပြီ။
ပုံ့ပုံ့ မှန်း မသိခင် ကတည်း က စွဲစွဲလမ်းလမ်း ဖြစ်ရ သော သူ့ အပေါ် သူငယ်ချင်း ချစ်ထက် ပိုလေပြီ ဖြစ် ခြင် ကြောင့် သူငယ်ချင်း သုံး မသုံးချင်တော့။
“ဘာမသိချင် ဟန်ဆောင် နေတာလဲ၊ နင်စောစော က ငါ ကို ဘာလုပ်သလဲ”
“ခြေထောက် ခါပေးတယ်လေ … ပျောက်စေချင်တဲ့ စေတနာ နဲ့ ပါ ယုတ်မာတာ မဟုတ်ဘူး”
ထွဋ်ဘုန်းဇော် သည် သိလျက် နှင့် တမင် က ကလိနေ ခြင်း ဖြစ် သည်။ သူ့ စိတ် ၌ ဘယ်အရာ မှ လွှမ်းမိုး ချုပ်ကိုင် ခြင်း မရှိတော့ပြီ။
“မဟုတ်ဘူး … နင် မညစ်နဲ့နော်”
“ဪ … ဪ … သိပြီ၊ နန်းနွယ် ကို ပွေ့ချီ ခဲ့တာလား”
“ဦးထွဋ်ဘုန်းဇော် … ရှင် ပြန်တော့၊ ကျွန်မ ဆီ ဘယ် သောအခါ မှ မလာနဲ့တော့”
“ဟင်း … ဟင်း … ဟင်း … နန်းနွယ် ရယ်၊ ကိုယ် စတာပါ၊ နန်းနွယ် ကို ပုံ့ပုံ့ မှန်း သိလိုက်ရတဲ့ နောက် နန်းနွယ် နှင် လည်း ကိုယ် လာမှာပဲ၊ နန်းနွယ် ရိုက် လည်း ကိုယ် လာမယ်၊ စောစော က ဖြစ်ပျက် သွားတဲ့ အနမ်း ဟာ ယုတ်မာလို့ ဖြစ်ပျက် တာ မဟုတ်ဘူး၊ ချစ်လို့ နမ်းမိတဲ့ အနမ်းပါ၊ မကျေနပ်ရင် လူကြီးတွေ နဲ့ တိုင်ပြော လိုက်လေ”
နန်းနွယ် က ဧည့်ခန်း ထောင့် တစ်နေရာ ရှိ စန္ဒရား ဆီသို့ လျှောက်သွား ပြီး အဖုံး ကို ဖွင့် ကာ ခလုတ် များ ကို သံစဉ်မဲ့ လျှောက်တီးနေ သည်။
“ဒေါင် … ဒေါင် … ဒေါင် … ဒေါင်”
“နန်းနွယ်”
“…..”
သူ က လိုက်သွား ပြီး သူမ ပခုံး ကို ဆွဲလှည့်လိုက် သည်။
“နင့် ကို ငါ လက်ထပ်မယ် ပုံ့ပုံ့”
ထိုအခါ သူမ ပါးပြင်ထက် သို့ မျက်ရည် များ လျှံကျလာ သည်။
“ဟာ … မငိုနဲ့ နန်းနွယ်၊ ကိုယ် တကယ် ပြောတာ၊ ကိုယ် လက်ထပ်ချင်တယ်၊ အမြန်ဆုံး လက်ထပ်ချင်တယ်၊ ဖေဖေ တို့ ကို ဖွင့်ပြောလိုက် ပြီး အမြန်ဆုံး တောင်းခိုင်းမယ် ဘယ်နဲ့ သဘောရသလဲ”
“မျက်မမြင် ဒုက္ခိတလေး က ငါ့ လို လူ ကို ဘယ် ငြင်းလိမ့်မလဲလို့ အပိုင်ချည် ပြောလိုက်တာလား ဘိုဘို”
“ဟာ … မဟုတ်ပါဘူး ပုံ့ပုံ့ ရာ၊ နင့် ကို ငါ တကယ် ချစ်တာပါ၊ စောစာ က လည်း ကိုထွဋ် ဟာ နန်းနွယ် ကို ချစ်တဲ့ စိတ် နဲ့ နမ်းမိ သွားတာပါ၊ ဒီအတွက် ငါ ဖြေရှင်းချိန် မရလိုက်ဘူး”
“ဟုတ်ရဲ့လား ဦးထွဋ်ဘုန်းဇော် ရယ်၊ မျက်စိ ကို အရင် ကုသပြီး ကောင်းသွား မှ ချစ်ရေးဆိုမယ်လို့ ဆုံးဖြတ်ထားတာ မဟုတ်ဘူးလား”
သူ့ စိတ် ကို ဖောက်ထွင်း မြင်ရ သည့် အလား သူမ က ပြောလိုက် သောအခါ ထွဋ်ဘုန်းဇော် တုန်လှုပ်သွား သည်။ သူမ မျက်စိမမြင် ခြင်း က သူ ၏ ဣန္ဒြေ ပျက်ယွင်းသွားမှု ကို တွေ့မြင်ခွင့် မရသွားပါ။ သို့အတွက် သူ အနည်းငယ် အနေချောင် သွားရ သည်။
“ဒီလို ထင်ထားရင် ကိုယ် ဝမ်းနည်းပါတယ်၊ အခု ကိုယ် မင်း ကို လက်ထပ်ရဲတယ်လေ နန်းနွယ်”
“ပုံ့ပုံ့ ဖြစ်နေခြင်း ကြောင့် လား”
“ဒါ လည်း တစ်စိတ် တစ်ဒေသ ပါတယ် လို့ ကိုယ် ဝန်ခံပါတယ်”
“ထားပါတော့လေ … ငါ နင့် ကို လက်ထပ် လိမ့်မယ်လို့ နင် ယူဆလိုက် ပြီ လား”
“ယူဆ လိုက်ပြီ ဆိုရင် ကော”
“နင် ရူးသေးတာပဲလို့ ငါ ပြောရမှာပဲ”
“ပြောလေ နန်းနွယ်၊ ကြိုက်သလို ပြောနိုင်တယ်၊ ကိုယ် က နန်းနွယ် ဆီ က အချစ် ကို ရဖို့ နဲ့ လက်ထပ်ခွင့် ရဖို့ အတွက် နည်းမျိုးစုံ ကြိုးစားရတော့မှာပဲ၊ ဒီအတွက်တော့ နန်းနွယ် ဘာပဲပြောပြော ကိုယ် ခံရမှာပဲ”
“ငါ့ ဘဝ ပျက်သုဉ်း အောင် လုပ်ခဲ့တဲ့ နင့် ကို ငါ က ပြန်ချစ်ရဦးမယ်၊ လက်ထပ်ရဦးမယ် ဟုတ်လား ဘိုဘို”
“ဟုတ်တယ် … ငါ့ ကြောင့် ဘဝ ပျက်သုဉ်း သွားရတဲ့ နင့် ကို ငါ က လက်ထပ်ရမယ်၊ ထာဝရ ချစ်သွားရမယ်၊ ဒါ ဟာ ငါ့ ရဲ့ အကြီးမားဆုံး သော ဆန္ဒ တစ်ရပ် ဖြစ်သွားပြီ ပုံ့ပုံ့”
“ကိုယ်” ဟု သုံးလိုက်၊ “နင်” “ငါ” သုံးလိုက် နှင့် သူ့ ရင် ၌ ပျော်ရွှင်ခြင်း နှင့် အတူ လှုပ်လှုပ်ရှားရှား ဖြစ်နေ သည်။ ကံကြမ္မာ သည် ချားရဟတ် ကဲ့သို့ပင် လည်ပတ်နေ သည် ထင်ပါ သည်။
“ကောင်းပြီလေ … နင် လည်း နင့် ဆန္ဒ တစ်ရပ် ကို ရအောင် အကောင်အထည် ဖော် ပေါ့၊ ငါ လည်း ငါ့ ဆန္ဒ တစ်ရပ် ကို အောင်မြင်အောင် အကောင်အထည် ဖော်တော့မယ်”
“ပုံ့ပုံ့ ဆန္ဒ က ဘာလဲ”
“နင့် ကို ပြောလို့ ဖြစ်မလား၊ နင် က ငါ့ ရဲ့ ဆန္ဒ ကို သိသွားရင် ကြိုတင် ကာကွယ်မှုတွေ ဖြစ်သွားမှာပေါ့”
“ကောင်းပြီလေ … နန်းနွယ် စိတ်ချမ်းသာ သလို နေပါ၊ ဒါပေမဲ့ ကိုယ် တစ်ခုတော့ တောင်းဆိုပါရစေ”
“ဘာလဲ … သရဖီ ကို တော့ ပတ္တလား တီး ဆက် သင်ပေးဖို့ပဲ မဟုတ်လား၊ စိတ်ချပါ … ကိုယ်ရေးကိုယ်တာ ကိစ္စ တစ်ခုတည်း နဲ့ တော့ ကိုယ့်အပေါ် ယုံကြည် အားကိုးနေတဲ့ တပည့် တစ်ဦး ရဲ့ ရည်မှန်းချက် ကို မပျက်စီး စေရပါဘူး၊ သူ လာပါစေ၊ နင် လည်း လာကြို နိုင်ပါတယ် ဘိုဘို၊ ဒါပေမဲ့ ငါ့ ကို နောက်ထပ် ပုံ့ပုံ့ လို့ မခေါ်နဲ့တော့၊ အကြောင်းထူး ကိစ္စ မရှိဘဲ နဲ့ လည်း အပ်ကြောင်း ထပ်စေမယ့် စကားတွေ ထပ်မပြောနဲ့တော့၊ ငါ နင့် ကို လက်ထပ်တော့မယ်လို့ ဆုံးဖြတ်တဲ့ နေ့ မှာ ငါ ချစ် သမျှ ကို ပတ်ပျိုး တီးပြ မယ်၊ နင် စောင့်မျှော်ပေတော့ ဟုတ်လား ဘိုဘို”
“ကောင်းပြီလေ … နန်းနွယ် ဆီ က အဖြေ ရပြီးရင် ကိုယ် အမြန်ဆုံး လက်ထပ်ဖို့ ကြိုးစားမယ်၊ အခု လည်း ပဲ …”
“ငါ့ ဆီ က သီချင်းသံကြား မှ နင် ဖွင့်ပြောရမယ်နော်၊ အဲ … ငါ့ ဆီ က ခွင့်ပြုချက် မရဘဲ ကြိုးစားရင်တော့ ငါ ဘယ်သူ့ မျက်နှာ ကို မှ ထောက်ထား လိမ့်မှာ မဟုတ်ဘူး ဆိုတာတော့ နင့် ခေါင်းထဲ မှာ ထည့်ထားလိုက်ပါ ဘိုဘို”
“ကောင်းပြီ နန်းနွယ်၊ ငါ တော့ ယုံကြည်တယ်လေ၊ မေတ္တာ ဆိုတာ အပြန်အလှန် သက်ရောက်မှု ရှိတဲ့ အတွက် နင် ငါ့ အပေါ် မှာ ဘယ်နည်း နဲ့ မှ မစိမ်းကား နိုင်ပါဘူးလို့လေ၊ မဟုတ်ဘူးလား နန်းနွယ်”
“ကိုယ် ထင်ရင် ခုတင် ရွှေနန်း ပေါ့ လေ၊ ကျွန်မ နားချင်ပြီ … ရှင် ပြန်တော့”
“နားပါ … ကိုယ် ဝမ်းသာရမယ့် အဖြေ အတွက် သိပ် စဉ်းစားမနေနဲ့နော်၊ ပြည့်ပြည့်ဝဝ အနားယူလိုက် … သိလား”
“စိတ်ချ … ကျွန်မ ရှင့် ကို ဘယ်လို ဒုက္ခပေးရမလဲ ဆိုတဲ့ စဉ်းစားမှု ကို အနားယူချိန် မှာ တော့ ထည့်သွင်း မစဉ်းစားပါဘူး”
“ပုံ့ပုံ့ ရယ်”
“ကျွန်မ နာမည် နန်းဣန္ဒာနွယ်”
ဟု ပြောပြီး လှေကား အတိုင်း ဖြောင့်တန်းစွာ တက်သွားလေ သည်။
“ကိုယ် သီချင်းသံ ကို စောင့်မျှော် နေမယ်နော် နန်းနွယ်”
မျှော်လင့်ခြင်း ဟူသော စကားစု ကို တော့ သူမ ရင်တွင်း ဆွဲမြဲ နေစေရေး ကို တော့ သူ ကြိုးပမ်း ရတော့မည်။ သူ အိမ်ထဲ မှ ပြန်ထွက်ခဲ့ သည်။
နှလုံးသား ၏ တောင်းဆိုချက် ကို ဦးနှောက် က ပါ လိုက်လျော လိုက် သောအခါ သူ သည် နန်းနွယ် ကို အမြန်ဆုံး ချစ်ရေး ဆိုမိသွား ခြင်း ဖြစ် သည်။
အဘယ်ကြောင့် ဆိုသော် ပုံ့ပုံ့ သည် သူ တာဝန် အယူသင့် ဆုံးသော ငယ်ကျွမ်းဆွေ ဖြစ်နေခြင်း ကြောင့် ပင်။

***





အပိုင်း-၂

အခန်း-၁၄





“ဘိုဘို … ငဘိုစုတ် … ထတော့ လေဟာ၊ ငါ့ ကို စက်ဘီးစီး သင်ပေးမယ်ဆို ကောင်စုတ် ရဲ့ … ထ”
“ဟဲ့ … ဟဲ့”
စောင် ကို ဆွဲကာ သူ့ နား ၌ ငှက်ဆိုး ထိုးသံ အလား ကျယ်လောင်စွာ မြည်ဟည်း လာ သော အသံ ကြောင့် စောင် ကို ပြန်လုရန် ကြိုးစားရင်း …
“နိုးပြီဟဲ့ ခွေးပုံ့ရဲ့ … အရမ်း မဆွဲနဲ့၊ ငါ ဘောင်းဘီ ဝတ်မထားဘူး၊ ဖင် ပေါ်ကုန်တော့မယ်”
ငါးနှစ် အရွယ် သူငယ်တန်း ကလေး ဘဝ ၌ သန့်စင် သော ချစ်ခြင်း များ နှင့် ချစ်ရ သော သူငယ်ချင်း ဘဝ တွင် … အရှက်အကြောက် တို့ လည်း ကင်းစင်လျက် ရှိ သည်။
“ဟင် … ဒါ ဖြင့် နင် က ကိုယ်တုံးလုံးကြီး အိပ်တာပေါ့”
“ဘယ် ဟုတ်မလဲ … ပုဆိုး ဝတ်အိပ်တာ”
“အံမယ် … လူကြီး ကျနေတာပဲ၊ ဝတ် လည်း မဝတ်တတ်ဘဲနဲ့”
“ဝတ်တတ်ပါပြီဟ … နေပါဦး … မိုးတောင် မလင်းသေး ဘဲ နင် က ကျီးကန်းလို တအားအား နဲ့ ဘာဖြစ်နေရတာလဲ”
“ကောင်စုတ် … နင် ပဲ ငါ့ ကို စက်ဘီးစီး သင်ပေးမယ်ဆို မေ့နေပြီလား”
ဘိုဘို သတိရသွား သည်။ အအိပ်မက်သော ဘိုဘို နှင့် စောစော ထတတ် သော ပုံ့ပုံ့ သည် နံနက်ခင်းတိုင်း စကားရည် လုပွဲ ကျင်းပမြဲ ဖြစ်သည်။
ပုဆိုး ကို လူကြီး သဖွယ် ဝတ် ပြီး …
“အေး … သတိ ရပြီ၊ နင့် ကို လိုက်တွန်း ပေးရဦး မှာ လား”
“တွန်းပေးဦး ပေါ့ … ငါ က တစ်ရက်ထဲ နဲ့ ဘယ် တတ်ဦးမှာလဲ”
“စိတ်ညစ်ပါတယ် … ဉာဏ်ထိုင်းလိုက် တာ လည်း လွန်ရော”
“သေလိုက်ပါလား”
“ဟို ကလေး နှစ်ယောက် … လာ၊ ကောက်ညှင်းပေါင်း နဲ့ ငါးကြော် စားသွားကြဦး၊ ဘိုဘို မျက်နှာ သစ်တော့လေ”
“ဟုတ်ကဲ့ မေမေ”
ဘိုဘို ရေချိုးခန်းထဲ ဝင်သွား မှ …
“လာ … သမီး၊ ကောက်ညှင်းပေါင်း စား နှင့် ရအောင်”
“ဟင့်အင်း အန်တီ၊ ပုံ့ပုံ့ ကောက်ညှင်းပေါင်း မစားတော့ဘူး”
“ဘာဖြစ်လို့လဲ သမီး ရဲ့”
“ကောက်ညှင်းပေါင်း စားရင် ဝမ်းချုပ်တယ် တဲ့၊ ဝမ်းချုပ်ရင် ကျီးကန်း ပါးစပ် တို့ အဖုအပိန့် အနာ တွေ ထွက် ပြီး ရုပ်ဆိုး သွား မှာ ပေါ့”
ဒေါက်တာဘုန်းဇော် က သဘောကျစွာ ရယ်မော လိုက် သည်။
“ရုပ်ဆိုးသွားရင် ပုံ့ပုံ့ ရုပ်ရှင် မင်းသမီး လုပ်လို့ မရတော့ဘူးပေါ့”
“ပုံ့ပုံ့ က ရုပ်ရှင် မင်းသမီး ဖြစ်ချင်တယ်လား”
“ဖြစ်ချင်တယ် အန်ကယ်လ်”
“ဘာဖြစ်လို့လဲ”
“လှလို့”
“ဪ … ပုံပုံ လေး လည်း လှပါတယ် ရုပ်ရှင် မင်းသမီး ဖြစ် မှာ သေချာတယ်၊ ကောက်ညှင်းပေါင်း လည်း စားပါ … ဝမ်းမချုပ်ပါဘူး၊ သမီးတို့ က ဆော့ကစားနေ တဲ့ အရွယ်ဆိုတော့ အစာကြေ သွားမှာပါ၊ ကဲ … အေး ရေ၊ ကလေး ကို ကျွေးလိုက်ပါဦး”
“ဒါ ဖြင့် ပုံ့ပုံ့ စားမယ်နော်၊ အဲဒီ ငချိတ် မဲမဲကြီး မစားချင်ဘူး … အသား မဲသွား မှာ စိုးလို့”
“ငချိတ် စားလို့ အသား မမဲပါဘူး သမီး ရဲ့၊ ဒါ ဖြင့် အဖြူပဲ စား”
ဒေါ်အေးသက် က ပုံ့ပုံ့ ကို သား ကဲ့သိုပင် ချစ်ခင် ယုယ အလိုလိုက် သည်။ ပုံ့ပုံ့ က မောင်နှမ များ သည်။ အဖေ က စစ်မှုထမ်း ဖြစ် သည်။ မောင်နှမ လေးယောက် နှင့် မိခင် က မိဘ တွေ ရှိရာ တောင်ငူ ၌ သာ နေထိုင် ပြီး ဖခင် ရှေ့တန်း က ပြန်လာချိန် ၌ သာ တပ် သို့ ခဏတဖြုတ် လိုက်နေတတ် သည်။
ဒေါက်တာဘုန်းဇော် တောင်ငူဆေးရုံ ၌ တာဝန်ကျစဉ် ငှားရမ်း နေထိုင် သော အိမ် နှင့် ပုံ့ပုံ့ တို့ အဘိုးအဘွား အိမ် မှာ ခြံချင်း ကပ်လျက် ဖြစ် သဖြင့် ခင်မင် သွားကြ သည်။ ကလေးချင်း ခင်မင်မှု ပိုလေ သည်။
ပုံ့ပုံ့ အောက် ၌ အငယ် နှစ်ယောက် ရှိ သေး သဖြင့် ပုံ့ပုံ့ မိခင် က လည်း ပုံ့ပုံ့ ပို ဂရုမစိုက် အား။ ထို့ကြောင့် ပုံ့ပုံ့ သည် ဒေါက်တာဘုန်းဇော် တို့ အိမ် ၌ သာ အချိန်ကုန် နေရ သည် က များ သည်။ သူငယ်တန်း ကျောင်းစ နေတော့ လည်း သူတို့ နှစ်ယောက် သည် တစ်ခန်းတည်း ဖြစ် ပြီး တစ်ခုံထဲ ၌ ပင် အတူ ထိုင် သည်။ ခွဲထား လျှင် ပုံ့ပုံ့ သည် အာခေါင်ခြစ် ၍ ငိုကြွေး တတ် သဖြင့် အတန်းပိုင် ဆရာမ က လည်း ကလေး များ ၏ စိတ်ချမ်းသာမှု ကို လိုက်လျော ရလေ သည်။
“စားလေ သမီး”
“ဇွန်းပေး အန်တီ”
“ဟောတော့ … လက်နဲ့ စားပါလား သမီး ရဲ့”
“ဟင့်အင်း … ပုံ့ပုံ့ လက်ပေ သွား မှာ ပေါ့”
အသန့်အပြန် ကြိုက် သော ပုံ့ပုံ့ ပို ဆရာဝန် လင်မယား လက်မြှောက် အရှုံးပေး ရလေ သည်။ ဒေါ်အေးသက် က ငါးကြော် အရိုး ထွင်ပေး ကာ ပုံ့ပုံ့ ပန်းကန်ထဲ သို့ ပုံပေးရ သည်။
ပုံ့ပုံ့ က ဇွန်းကလေး ဖြင့် ခပ်စား လျက် ရှိ သည်။ ဂျပန် ဆံတောက်ခေါ် ဆံပင်ကုတ်ကလေး နှင့် မျက်လုံးမျက်ဖန် ကောင်းကောင်း၊ မျက်ခုံး လှလှ၊ နှာတံပေါ်ပေါ်၊ နှုတ်ခမ်းလေး ရဲရဲပါးစုံကြီး နှစ်ဖက် နှင့် အသားဖြူဖြူ ဝဝတစ်တစ် တွင် ကလေးမ ကို သူတို့ သား ဘိုဘို က ချစ် သကဲ့သို့ သူတို့ က လည်း သံယောဇဉ် ဖြစ်နေရ သည်။
“ငါ့ ဖို့ ကျန်သေးရဲ့ လား ပုံ့ပုံ့”
“မကျန်တော့ဘူး … ငါ စားပစ်လိုက် ပြီ”
“ဟုတ်လား မေမေ”
“ဒီမှာ မတွေ့ဘူးလား”
ဒေါ်အေးသက် က ကောက်ညှင်းပေါင်း ထည့်ထား သော ထမင်းအုပ်လေး ကို ဖွင့်ပြလိုက် သည်။ အငွေ့လှိုင် နေ သော ကောက်ညှင်း ငချိတ်ပေါင်း ရော အဖြူ ပါ သူ့ အတွက် ထည့်ပေးလိုက် သည်။
“မိညာမလေး”
ပုံ့ပုံ့ က သဘောကျစွာ ရယ်မော လျက် …
“တို့ ပြောလို့ ယုံယုံ”
တစ်ဦး နှင့် တစ်ဦး နောက်ပြောင် ကျီစယ် နေ သော ကလေး နှစ်ဦး ကို လင်မယား နှစ်ဦး က ပြုံးကြည့် နေ သည်။
ဘိုဘို က ကောက်ညှင်းပေါင်း ကို နှမ်းထောင်း နှင့် နယ် ကာ အားပါးတရ စားသောက်လေ သည်။
ပုံ့ပုံ့ က လှုပ်စိလှုပ်စိ ဖြင့် အစာ ကို ကြေညက် အောင် ဝါးနေ သည်။
“အစား ပုတ်လိုက်တာ … နောက်မှ စားတဲ့ ငါ တောင် ပြီးပြီ”
“အံမာ … ငါ က နင့် လို မဝါးဘဲ မျိုချတာ မဟုတ်ဘူး အစာ ကို ကြေညက်အောင် ဝါးနေလို့။ ပြီးပြီ … သွားမယ်”
“ဟဲ့ … ကုန်အောင် စားသွားဦးလေ ပုံ့ပုံ့”
“ဟင့်အင်း … ကစားတော့မယ်”
ကလေး နှစ်ဦး သည် ထမင်းစားခန်း မှ ပြေးထွက် ခဲ့ကြလေ သည်။
ကလေး များ သည် အရေး အကြီးဆုံး အချိန် သည် ကစားချိန်သာ လျှင် ဖြစ်ချေ သည်။


***



အခန်း-၁၅




“အား”
“ဟာ … ပုံ့ပုံ့”
ပုံ့ပုံ့ က ရပြီဟု ဆို သဖြင့် သူ သည် ပုံ့ပုံ့ နောက် ကို ပြေးမလိုက် တော့ ဘဲ လွှတ်ပေး ခဲ့လိုက် သည်။ တစ်ခါ လွှတ် တစ်ခါ ဖြစ်လေ သည်။
ပုံ့ပုံ့ က စက်ဘီး ကို အကွေ့ ၌ လဲကျ သွားလေ သည်။ စက်ဘီးရော လူပါ ဘိုင်းခနဲ လဲမှု၊ သည်တွင် သူ လည်း အပြေးအလွှား ရောက်သွားရ သည်။
ပုံ့ပုံ့ အာခေါင်ခြစ် ၍ ငိုလေတော့ သည်။
“နာတယ် …. နာတယ် … ဟီးအီး … သွေးတွေ နဲ့”
ကလေး တွေ က ခြံကျယ် ၏ ထောင့် တစ်နေရာ ၌ စက်ဘီး စီးနေခြင်း ဖြစ် ၍ လူကြီး များ က လည်း မတွေ့ကြ မကြား နိုင်ကြ ချေ။
“ဟာ … ဟုတ်တယ် ညှောင့်စူးသွား ပြီ”
“နာတယ် …. ဟီး … နာတယ်”
သူ က ပုံ့ပုံ့ ကို မနိုင်မနင်း ထူမ သည်။ မရ၊ ငယ်စဉ် ၌ မိန်းကလေး များ သည် ယောက်ျားလေး များ ထက် ပို၍ ထွားကျိုင်း ကြ သည်။
“ငါ ဖေဖေ့ ကို သွားခေါ်မယ်”
“ဟင့်အင်း … ငါ တစ်ယောက်တည်း မထားနဲ့ … နာတယ်”
ဘိုဘို ခေါင်းကုတ် လိုက် သည်။ အင်မတန် ကပ်တီးကပ်ဖဲ့ နိုင် သော သူ့ သူငယ်ချင်းမလေး ကြောင့် စိတ်ညစ်ရ သည်။
“ဖေဖေ ရေ …. ဖေဖေ”
သူ ကုန်းအော်ရ သည်။ ပုံ့ပုံ့ အနာ ကို လည်း သူ့ စွပ်ကျယ်လေး ချွတ် ကာ ငုတ်ညှောင့် အပေါ် အရှိန် ဖြင့် ပစ်ကျ သဖြင့် နက်ရှိုင်းစွာ စိုက်ဝင် သွားခဲ့ သည့် ပုံ့ပုံ့ ၏ ဘယ် ခြေသလုံး ဒဏ်ရာလေး ကို ပတ်ပေး လိုက် သည်။
“အား … နာတယ် … ဟီး”
“ဖွ … ဖွ … ဖွ … ဖေဖေ ရေ … ဖေဖေ … မေမေ ရေ …. လာပါဦး … ဒီမှာ ပုံ့ပုံ့ လဲလို့”
ပုံ့ပုံ့ ကို ခြေမကိုင်မိ လက်မကိုင်မိ နှင့် သူ့ မျက်နှာလေးပါ ရှုံတွရင်း မျက်ရည် များ ရစ်ဝဲ လျက် မှ လှမ်းအောင်လေ သည်။
“ဖေဖေ … မြန်မြန် လာပါ၊ ဒီမှာ သေတော့မယ်”
ဒေါက်တာဘုန်းဇော် ကော ဒေါ်အေးသက်ပါ ပြေးလာကြ သည်။
“ဟဲ့ … ဟဲ့ … ဘာဖြစ်ကြတာလဲ”
“အို … သမီးလေး လည်း ငိုလို့ပါလား၊ ငဘို … နင် ဘာ ဗိုလ်ကျပြန်ပြီလဲ”
“ဟီးဟီး … နာတယ် အန်တီ”
“လာ … လာ … သမီး၊ အန်ကယ် ကုပေးမယ် … တိတ်တိတ်”
ဒေါက်တာဘုန်းဇော် က ပုံ့ပုံ့ ကို ပွေ့ချီ လျက် အိမ်ထဲ သို့ ခေါ်ခဲ့ သည်။
ဘိုဘို က စက်ဘီး ကို တွန်း လျက် မိခင် အား လူကြီး သဖွယ် အကျိုးအကြောင်း ရှင်းပြ ပြီး လိုက်ပါ ခဲ့လေ သည်။
ထိုစဉ် လေးချက် မျှ ချုပ်လိုက်ရ သော ပုံ့ပုံ့ ၏ ဒဏ်ရာလေး သည် အမှတ် သဖွယ် အနာရွတ် အဖြစ် ထင်ကျန်ရစ် ခဲ့ လေ သည် ကို ဘိုဘို အမှတ်ရနေ သည်။
ပုံ့ပုံ့ သည် ထိုနေ့မှ စ ၍ စက်ဘီး ကို လုံးဝ မစီးတော့ပါချေ။


***




အခန်း-၁၆




“ပုံ့ပုံ့ ရေ … ပုံ့ပုံ့ … လာဦး”
သူငယ်တန်း ကို အောင်မြင်ကြ ပြီး ပထမတန်း ၌ တတ်ရောက်ရန် ဖတ်စာအုပ် သစ်လေး များ မိခင် က ဝယ်ပေးလိုက် သောအခါ ပုံ့ပုံ့ သည် စာအုပ် များ ပိုက် လျက် ဘိုဘို တို့ အိမ်ဘက်ဆီ သို့ ကူးလာ သည်။
ဘိုဘို့ အမေ က သူမ စာအုပ် အား အဖုံးလှလှလေး များ အမြဲ ဖုံးပေး တတ် သော ကြောင့် ဖြစ် သည်။
အိမ်ဆီ သို့ မဝင်ခင် သူတို့ ကစားနေကျ မရမ်းပင်ကြီး အောက်ရှိ ကွပ်ပျစ်ကြီး ပေါ် တွင် ဘိုဘို က လှမ်းခေါ်လိုက် သည်။
“နေဦး … ငါ အန်တီ့ ကို စာအုပ်တွေ သွားပေး လိုက်ဦးမယ်”
“မြန်မြန် လာ … ငါ နင့် ကို ပြစရာ ရှိတယ်”
“အေး”
ဘိုဘို က လက် ကို နောက်ပစ် ထား သဖြင့် တစ်စုံတစ်ခု ကို ဖွက်ထားကြောင်း ပုံ့ပုံ့ ကြိုသိနေ သည်။
“ပုံ့ပုံ့ မြန်မြန် လာနော်”
“အေးပါ”
ပုံ့ပုံ့ အိမ်ထဲ ပြေးဝင်ခဲ့ သည်။
“အန်တီ …. အန်တီ”
“ဘာလဲ ပုံ့လေး ရေ”
“ဒီမှာ သမီး ကို မေမေ က တစ်တန်း ဖတ်စာအုပ် တွေ ဝယ်လာ ပေးတယ်၊ ဘိုဘို့ အတွက် ပါ ပါတယ်၊ အဖုံး ဖုံးပေးနော် အန်တီ”
“အေး … အေး … လှလှလေး ဖုံးပေးမယ်၊ ပေး … ပေး … သမီး”
“ဘိုမပုံ လှလှလေးတွေ နဲ့ ပန်းလေးတွေ လိပ်ပြာလေးတွေ ပါတဲ့ပုံ ဖုံးပေးနော် အန်တီ”
“စိတ်ချ … စိတ်ချ၊ သမီး ကို အလှစားတွေ ဖုံးပေးပြီး ဟိုကောင့် ကို အစုတ်အပြတ် တွေ ဖုံးပေးမယ်”
“ဒါ ကြောင့် အန်တီ့ ကို သမီး ချစ်တာ”
ပုံ့ပုံ့ က ဒေါ်အေးသက် ကို ဖက် ကာ ပါး ကို နမ်းရှုပ် ပြီး ပြေး ထွက်သွား လေ သည်။
ဒေါ်အေးသက် က ကလေး ၏ ညာတုတ် မှု ကို သိ သော်လည်း ကျေနပ်ပြုံး နှင့် ကျန်ရစ်ခဲ့ သည်။ သမီးကြီး နှင့် သားငယ် သည် ခြောက်နှစ် ခြား ပြီး မှ ရ သည်။ ထို့ကြောင့် သား ဘိုဘို ၌ အဖော်မဲ့နေ သည်။ အစ်မကြီး က လည်း သူ့ မောင် အပေါ် စိတ်မရှည်တတ်။ ဘိုဘို က လည်း အစ်မ ကို ဆိုလျှင် အနိုင်ကျင့် ဗိုလ်ကျတတ် သည်။ ပုံ့ပုံ့လေး နှင့် တွေ့ မှ သူတို့ ကစားဖော် ရသွား ကာ ပျော်ရွှင် နေကြတော့လေ သည်။
“ဘိုဘို ရေ”
ဘိုဘို ပုန်းနေ သည်။ ပုံ့ပုံ့ ကို သူ ကြွားစရာ ရှိ သည်။ စ နေကျ အတိုင်း လည်း ပုန်းအောင်း လိုက်သေး သည်။
“ဘိုဘို”
“….”
“ဘိုဘို … နင် ထွက်လာရင် ထွက်လာနော်၊ ထွက်မလာရင် ငါ ငိုလိုက် မှာ”
ပုံ့ပုံ့ သည် အပင်ပန်းခံ ၍ ဘယ်တော့မှ မရှာ။ ကွပ်ပျစ်ကြီး ပေါ် သို့ တက် ကာ အကျအန ပုဆစ် ဒူးတုတ် ထိုင်နေလိုက် သည်။
ဘိုဘို သည် ပုဏ္ဏားရိပ် အုံကွယ် မှ ငေးကြည့်ရင်း အသည်းယား နေ သည်။ သူ သည် အိမ် မှာ သာ ဗိုလ်ကျ ၍ ရ သည်။ ပုံ့ပုံ့ နှင့် ကျ လျှင် အမြဲ အလျှော့ ပေးရသည်။
“ဘိုဘို”
“တူ”
သူ အသံ ပြုကြည့် သည်။ တုတ်တုတ် မျှ မလှုပ်။ ဂျပန် ရုပ်ကလေး ကို ချထား သည့် အတိုင်း ပင်။ ဆာမူရိုင်း ဆံပင်ပုံလေး နှင့် ကီမိုနိုဝတ် ဂျပန်မ ရုပ်ကလေး ကို သူ ကြည့်လိုက် သည်။ သူ စာမေးပွဲ အောင် သည် ဟု ဆို သဖြင့် သူ့ ဦးလေး သည် သူ့ အတွက် ဂျပန် မှ ပို့ပေးလိုက် သော အရုပ်လေး ဖြစ် သည်။
ထို အရုပ်လေး သည် ကြည့်ရင်း ကြည့်ရင်း နှင့် ပုံ့ပုံ့ နှင့် တူလာ သည်။ ထို့ကြောင့် ထို အရုပ်ကလေး ကို သူ မြတ်နိုးလာ သည်။
“ဘိုဘို … နင် တကယ် မလားဘူးနော်၊ ငါ ငိုလိုက် မှာ”
ပြောရင်း ဖြင့် မျက်ရည် များ ရစ်ဝဲလာ သော ပုံ့ပုံ့ ကို သူ အရှုံးပေး လိုက် သည်။
“ပုံ့ပုံ့”
ငိုနေ သော မျက်လုံးလေး သည် ပြုံးရောင် သန်းသွား သည်။
“ဟဲ့ … နင် မနေနိုင်ဘူး မှတ်လား၊ ငါ က ငိုချင် ဟန်ဆောင် တာ နင် တကယ် ယုံသွားတယ် မှတ်လား”
“အင်း”
“ငါ က ကြီးလာရင် ရုပ်ရှင် မင်းသမီး လုပ်မှာ ဆို တော့ အခုထဲ က အိုက်တင် ကျင့်နေတာ”
ဘိုဘို က ပခုံး တွန့်ပြ လိုက် သည။
ထို့နောက် ကွပ်ပျစ်ပေါ် သို့ ခုန်တက် လိုက် ပြီး ပုံ့ပုံ့ ဘေးနား သို့ သွားထိုင် သည်။ နှစ်ယောက်အိပ် ခုတင် ထက်ပင် ကြီးမား ကျယ်ဝန်း သော ဆယ်ပေ ပတ်လည် ကွပ်ပျစ်ပေါ် ၌ သူတို့ ဆော့ကစား နေကျ ဖြစ် သည်။ တစ်ခါတစ်ရံ ပုံ့ပုံ ကရာ ဇာတ်ခုံ ဖြစ်လေ သည်။ တစ်ခါတစ်ရံ လည်း သူတို့ ၏ စာကြည့်ခန်းလေး။ တစ်ခါတစ်ရံ လည်း သူတို့ ဇယ်တောက်ရာ နေရာလေး။ တစ်ခါတစ်ရံ လည်း ပုံ့ပုံ့ နှင့် သူ အိုးပုတ်တန်း ကစားရာ နေရာကလေး။ တစ်ခါတစ်ရံ လည်း ဘိုဘို ၏ ဆေးကုခန်းလေး ဖြစ်နေတတ် သည်။
“ဘာလဲ ဘိုဘို … ပြလေ”
“ဘာ ပြရမှာလဲ”
“နင့် လက်ထဲ က ဟာ”
လက် နောက်ပစ် ဖွက်ထား သော ဘိုဘို အား မေးလိုက် သည်။ တစ်တောင် သာသာ ရှိ သော အရုပ်ကလေး သည် ဘိုဘို ၏ နောက်ကျောဝယ် ပုန်းအောင်း လျက် ရှိ သည်။
“နင် တွေ့သွားရင် အံ့ဩသွား မှာ”
“ဘာ … ပြလေ ဟယ်”
“ဒီမှာ ကြည့်”
“ဟယ် … လှလိုက်တာ … ငါ့ ကို ပေး”
ပုံ့ပုံ့ သည် အရုပ်ကလေး ကို ကြည့် ကာ လိုချင်နေ သည်။ ဘိုဘို က လည်း နှမြော သည်။
“နင် နဲ့ မတူဘူးလား ပုံ့ပုံ့”
“အင်းနော် … ငါ့ ကို ပေးဟယ်”
“မလုပ်ပါနဲ့ … ငါ ချစ်လို့”
“အံမယ် … ယောက်ျားလေး နဲ့ အရုပ်မ နဲ့ ဘာဆိုင်လို့လဲ ငါ့ ကို ပေး”
“အပေးဘူး”
ဘိုဘို သည် နှမြောတတ် သူ မဟုတ်။ ယခင် က လည်း ပုံ့ပုံ့ ကို ဆို လျှင် သူ့ ကစားစရာ များ လည်း ပေးနေကျ ဖြစ် သည်။ ယခု အရုပ်လေး ကို တော့ သူ နှမြော သည်။
“ဟင့်အင်း … နင် ယူသွားမှာ ပေါ့၊ မပေးနိုင်ဘူး”
“ဟင်”
ပုံ့ပုံ့ မျက်နှာ ပျက်သွား သည်။ ထိုအခါ သူ ကမန်းကတန်း ထလိုက် သည်။ ပုံ့ပုံ့ အနား မှ အမြန်ဆုံး ခွာ မှ ဖြစ် မည်။
ပုံ့ပုံ့ အာခေါင်ခြစ် ၍ အော်လိုက် လျှင် ဖေဖေ နှင့် မေမေ က သူ့ အရုပ် ကို ပုံ့ပုံ့ အား ပေးခိုင်း ပေတော့ မည်။
“နင့် ကို မပေးဘူး၊ ဒီ အရုပ် ကို ငါ ချစ်တယ်”
“ငါ လိုချင်တယ်၊ ပေးမလား … မပေးဘူးလား”
ပုံ့ပုံ့ က လည်း လိုက်ထ သည်။ သူ့ ထံ မှ အရုပ် ကို လုယူရန် ကြိုးပမ်း သည်။ သူ က လည်း မမိစေရန် ရုန်းကန် ပြီး ကွပ်ပျစ်ပေါ် မှ ခုန်ဆင်း ပြေးခဲ့ သည်။
“ငဘို”
ပုံ့ပုံ့ က ပြေးအလိုက် ဂါဝန်ရှည် ကို နင်းမိ ကာ ကွပ်ပျစ် ပေါ် မှ မှောက်ခုန် ကျသွား သည်။
“အား”
ပုံ့ပုံ့ ၏ ငယ်သံ ပါအောင် ဟစ်လိုက် သော အသံကြီး သည် ဝန်းကျင် တစ်ခုလုံး ကို ဟိန်းထွက်သွားလေ သည်။
ဘိုဘို သည် နောက်သို့ လှည့်ကြည့် ကာ ပြူးကြောင်ကြောင်လေး ဖြစ်သွား သည်။
ပုံ့ပုံ့ သည် ကွပ်ပျ် အောက်နား ၌ မှောက်ခုံကလေးလဲ ကာ ငြိမ်သက် လျက် ရှိချေတော့ သည်။
“သွား … မလာနဲ့၊ နင့် ကို မုန်းတယ်၊ မုန်းတယ် … မုန်းတယ် … သွား”
မျက်လုံး ကို ပတ်တီး အထပ်ထပ် နှင့် ပိတ်ဆို့ စည်းနှောင် ထားခြင်းခံရ သော ပုံ့ပုံ့ ကို ကြည့် ကာ ဘိုဘို ၌ လည်း မျက်ရည် များ စို့နစ်နေ သည်။
“ပုံ့ပုံ့ မျက်စိ ကန်းသွားပြီတဲ့” ဟူ သော အသိတရား က သူ့ ကို ခြောက်လှန့် လျက် ရှိ သည်။
“ငါ သွားမှာပါ … နင့် ကို ဒီ အရုပ်ကလေး လာပေးတာ”
ဘိုဘို က ပုံ့ပုံ့ ခုတင်နား ကပ် ကာ ပုံ့ပုံ့ လက်ထဲ သို့ ဂျပန်မ အရုပ်ကလေး ထည့်ပေးလိုက် သည်။
“သွား … မယူဘူး၊ ဘာလုပ်ရတော့မှာလဲ၊ ဟီး … သွား နင့် ကို တစ်သက် မကျေဘူး … ဟီး”
အရုပ် ကို ဆွဲယူ လွှင့်ပစ် လိုက် သည်။
ဘိုဘို လည်း ငို သည်။
“သား … လာ … လာ၊ သမီး ငိုအောင် မလုပ်နဲ့ … ပြန်ပြန်”
ဒေါက်တာဘုန်းဇော် က သား ကို ချော့မော့ ကာ လွှတ်လိုက်ရ သည်။ သား ဘိုဘို သည် လည်း သူ့ သူငယ်ချင်းမလေး မျက်နှာ နှင့် မြေကြီး ကပ်အကျ ၌ မြေမြှုပ်အုတ်ခဲ့ ၏ အစွန်းထွက် နှင့် မျက်လုံး ထိ ကာ အမြင်အာရုံ ဆုံးရှုံး သွားရှာ သော ပုံ့ပုံ့လေး အတွက် ငို ၍ မဆုံး။ မစားနိုင် မသောက်နိုင် နှင့် ဖျားရသည် အထိ ဖြစ်ရှာ သည်။
ပုံ့ပုံ့ လွှင့်ပစ်လိုက် သော အခန်းထောင့် မှ အရုပ်ကလေး ကို ကောက် ကာ ရှိုက်ငို ပြီး မိခင် ဆွဲခေါ်ရာ နောက် သို့ လိုက်ပါ သွားလေ သည်။
ကံကြမ္မာ သည် သူတို့ ကလေး နှစ်ဦး ၏ ချစ်ခြင်း တရား ကို ဖြိုခွဲ ပြီးရင်း ဖြိုခွဲ လေတော့ သည်။
အဘယ်ကြောင့် ဆိုသော် ဒေါက်တာဘုန်းဇော် သည် လွိုင်ကော်ဆေးရုံ သို့ ပြောင်းရွှေ့ အမှုထမ်းရမည် ဖြစ် သော ကြောင့် ဖြစ် သည်။
ဘိုဘို  အား ပုံ့ပုံ့ ပြောင်းရွှေ့ဖို့ နှုတ်ဆက် ထွက်ခွာ သည့် နေ့ အထိ အတွေ့မခံဘဲ နာကြည်းမှု စကား လက်နက် နှင့်  သာ ပစ်လွှတ် နှင်ထုတ် ခဲ့လေ သည်။
“နင့် ကို မုန်းတယ် … သွား၊ ကမ္ဘာပေါ် မှာ ငါ အမုန်းဆုံး လူသား ဟာ ဘိုဘို ပဲ … သွား”


***





အပိုင်း-၃
အခန်း-၁၈




“သား … ဘိုဘို”
“ဗျာ”
“တယ်ဟုတ်ပါလား … ဒီနေ့ ဘယ်ကိုမှ မသွားဘူးလား”
“ဟုတ်ကဲ့”
“မျက်နှာ မကောင်းပါလား”
မိဘ များ သည် သားသမီး များ အား အရိပ် တကြည့်ကြည့် နှင့် အမြဲ ရှိနေတတ် သည် ဖြစ် ရာ သူ ဂနာမငြိမ်၊ မျက်နှာ မကောင်း ခြင်း၊ စဉ်းစား တွေဝေ ခြင်း တို့ အတွက် မိခင် က ရိပ်မိ နေလေပြီ။
“ဘာမှ မဖြစ်ပါဘူး၊ မေမေ စိတ်ထင်လို့ပါ”
“ဟုတ်ရဲ့လား သား၊ မေမေ့ စိတ်အထင်တော့ သား မေဖူးပွင့်နဲ့ များ မပြေလည် ဖြစ်နေ ပြန်ပြီလား”
“ဟာ … ဟုတ်ပါရဲ့၊ မေမေ ပြောမှ သတိရတယ်၊ အချစ် လက်ကျန် ရှင်းတမ်းတွေ လုပ်ဦး မှ”
ထွဋ်ဘုန်းဇော် ယခု မှ သတိရသည်။ တယ်လီဖုန်း ရှိရာ သူ လျှောက်သွား လိုက် သည်။
“ဟဲ့ … ပြောကာ မှ ဘာဖြစ်ရပြန်သတုံး”
“မေမေ ပြော မှ မေဖူးပွင့် ကို သတိရ လို့ ဖုန်းဆက်တာ”
“ဖြစ်ရမယ် … မှားပါတယ် ဆိုသလို ဖြစ်နေပြီ”
ဒေါ်အေးသက် က သား ဖြစ်သူ အား ပြောလိုက်ပြီး ဆိုဖာ ထက် ၌ ထိုင် ကာ မဂ္ဂဇင်း တစ်အုပ် ကို ကောက်ကိုင်လိုက် သည်။
“မေဖူးပွင့် ကိ ကျေးဇူးပြုပါ”
“ဟုတ်ကဲ့ … ခဏနော်”
ချိန်ဘာ ဆင်းနေ သော မေဖူးပွင့် ကို ဖေဖေ ၏ ဆေးတိုက် သို့ သွားထိုင်ပေးရင်း တွေ့ခဲ့ သည်။ ချိန်ဘာကုတ် အနက်ကလေး နှင့် ဖိုင်တွဲ ပိုက်၊ ဆလင်းဘက်လေး လွယ် လျက် ဆံထုံးလှလှလေး နှင့် သစ်ခွပန်းလေး များ ကို အမြဲ ပန်ထားတတ် သော မေဖူးပွင့် အလှ ကို သူ စိတ်ဝင်စား သွား ကာ ဆေးခန်း ကို ပစ် ပြီး ကောက်ကောက် ပါအောင် လိုက်သွားမိ သည်။
တစ်ရက်၊ နှစ်ရက်၊ တစ်ပတ်၊ နှစ်ပတ်၊ တစ်လ အကြာ ၌ မေဖူးပွင့် ၏ အချစ် ကို သူ ရခဲ့ သည်။
အချစ် ရခဲ့ပြီး ချစ်သူ ဘဝ ဖြင့် ရုပ်ရှင်ကြည့်၊ ဟိုတယ် ၌ ထမင်းစား၊ ဗိုလ်ချုပ်ဈေး ကို ပတ် ၍ တရားရုံး သို့ လိုက်ကြိုပေး သည်။ ချစ်သူ သက်တမ်း က နှစ်လပင် မပြည့်တတ် သေးချေ။
“ဟယ်လို”
“ဖူးဖူးလား”
“ဪ … ကိုကို၊ မေဖူး တောင် အခုပဲ ပြန်ရောက်တယ်၊ ကိုကို လာမလားလို့တောင် စောင့်နေသေးတယ်”
“ဆောရီးပဲ မေဖူးပွင့်၊ ကိုယ့် မှာ အရေးကြီးတဲ့ ပုဂ္ဂိုလ် တစ်ဦး အတွက် အချိန်တွေ ပေးနေရလို့၊ နောက်ဆိုရင် လည်း ယူ့ အတွက် လုံးဝတောင် အချိန် ပေးနိုင်တော့ မှ မဟုတ်ဘူး ထင်တယ်”
“ဘာ … ဘာပြောလိုက်တယ် ကိုကို”
“ရှင်းပါတယ် မေဖူးပွင့်၊ ကိုယ့် မှာ အရေးကြီး ပုဂ္ဂိုလ် တစ်ဦး ပေါ်ပေါက်လာလို့ ယူ့ အတွက် အချိန် ပေးနိုင်တော့ မှာ မဟုတ်ဘူးလို့ ဆိုလိုတာပါ၊ ကိုယ့် စကား ရဲ့ ဆိုလိုရင်း ကို ဥပဒေ အကျိုးဆောင် တစ်ဦး ဖြစ်တဲ့ ယူ က ပိုပြီးတော့တောင် သဘောပေါက် လွယ်လိမ့်မယ် ထင်ပါတယ်”
“ဟုတ်ကဲ့ … ကျွန်မ သဘောပေါက်ပါတယ်၊ ကျေးဇူးတင်ပါတယ် ဦးထွဋ်ဘုန်းဇော်၊ ကျွန်မ ကို သင်ခန်းစာ ပေးလိုက်နိုင် ခြင်း အတွက် ကျွန်မ ကျေးဇူးတင်ပါတယ်”
“ဘာ သင်ခန်းစာလဲ”
“ဪ … ယောက်ျားတွေရဲ့ မာယာ ဟာ မိန်းမတွေ ထက်တောင် ဟန်ဆောင် ပီရိ တက်ပါလားဆိုတဲ့ သင်ခန်းစာပါ၊ ဒါပဲနော် …. ဂွတ်ဘိုင်”
“ဂျလောက်”
သူ ဖုန်းမချမီ တစ်ဖက် မှ ဖုန်း အရင်ချသွား သည်။ သူ ပခုံးတွန့် ကာ ဖုန်းချလိုက် သည်။ ပညာတတ်ပြီး ကိုယ့် ခြေထောက်ပေါ် ကိုယ် ရပ်တည် နေတတ် သော မိန်းမသား အချို့ သည် မာန ကြီးကြသည်။ အချစ် ၌ ဘယ်သောအခါ မှ အောက်ကျ မခံတတ်ကြပေ။
ကောင်းပါတယ်။ သူ ငဲ့ညှာစရာ မလိုတော့ပေ။
“ပြတ်သွား ပြန်ပြီလား တစ်ယောက်”
ဒေါ်အေးသက် က ထေ့လုံးလေး ဖြင့် မေးလိုက် သည်။ ထွဋ်ဘုန်းဇော် ရယ်မော ကာ …
“ဒါပေါ့ မေမေ”
“နေပါဦး … သား မှာ အရေးကြီးတဲ့ ပုဂ္ဂိုလ် က”
ထွဋ်ဘုန်းဇော် မျက်နှာပြင် ၌ တည်ငြိမ် သွား သည်။ သို့သော် သူ့ နှလုံးသား ၌ မှု လှိုင်းထန်သွား သည်။ နန်းနွယ် ဆီ က အဖြေ မရသေးဘဲ နှင့် မိဘ များ ကို အသိ မပေးသေး ခြင်း သည် သာ အကောင်းဆုံး ဖြစ်ပေလိမ့် မည်။
“သက်သက်မဲ့ ပျင်းလို့ ဖြတ်လိုက်တာပါ မေမေ ရာ”
“ဒါ ဖြင့် ဖေဖေ့ ဆေးခန်း ကို ဒီ ညနေ လိုက်သိမ်း လိုက်ပါလား”
“မဖြစ်သေးဘူး မေမေ၊ သား ရှစ်မိုင် က မြေတစ်ကွက် ကိုင်ထားတာ ဒီနေ့ ပွဲ့စား တွေ အကြောင်းပြန် ဖို့ ရှိနေတာ စောင့်နေရဦးမယ်၊ နောက်ပြီး …”
“တော်ပါတော့ ကိုထွဋ်ဘုန်းဇော် ရယ်၊ သား မှာ ဆင်ခြေ အပြည့် ရှိနေလိမ့်မယ် ဆိုတာ မေမေ သိနေတယ်၊ သား များ အပြောင်းအလဲ ဖြစ်မလားလို့”
“သား က ဘာတွေ ဖြစ်နေလို့လဲ”
“ဘာတွေ ဘယ်လို ဖြစ်နေတယ်ဆိုတာ သား ကိုယ် သား အသိဆုံးပဲ ဖြစ်လိမ့်မယ်၊ မေမေ့ အမြင်နဲ့ အထင်အရဆိုရင် သား ဟာ တွေးနေတယ်၊ မျှော်လင့်ချက် တစ်ရပ် အောင်မြင်ဖို့ အတွက် သား စိတ်လှုပ်ရှား နေတယ်လို့ မေမေ မြင်တယ်၊ မဟုတ်ဘူးလား သား”
“မဟုတ်ပါဘူး … မေမေ ထင်လို့ပါ”
မိဘ များ ကို သားသမီး များ လိမ်ညာ ၍ ရနိုင်လိမ့်မည် မဟုတ်ပါ။
မိခင် သည် သူ့ စိတ် ကို ဖောက်ထွင်း မြင်ရ သည့် အလား ပြောနေနိုင် သည်။ သူ ဘာဖြစ်နေသည် ကို တိတိကျကျ မပြော သည် မှ အပ သိနေပုံရ သည်။
မျှော်လင့်ခြင်း များစွာ ဖြင့် ချစ် သမျှ ကို သီချင်းသံ ကို နားစွင့် နေခြင်း ကြောင့် မိခင် အား ဖွင့်ပြော လိုက်ရ မည်လား။
“ဖီဖီ့ ကို ကျောင်းသွား ကြိုလိုက်ပါဦး သား”
သူ စိတ်ညစ်သွား သည်။ ခေါင်းရှောင် ၍ ကောင်းမည် ကိစ္စ မဟုတ်။ ထို့ကြောင့် …
“ဘယ် အချိန်လဲ”
“ဟောတော် … ဘိုဘို ဘယ်လိုဖြစ်နေသလဲ၊ ကျောင်းချိန် မသိရလောက်အောင် ဘာ လမိုင်းတွေ ကပ်နေသလဲ”
“အချစ် လမိုင်း လေ မေမေ”
ဟု ရွတ်နောက်သလိုလို နှင့် အတည်ပေါက် ပြောပြီး သူ ကားသော့ ယူ ကာ ထွက်ခဲ့ လေ သည်။
ကားပေါ်တက်ရင်း မှ သူ စိတ်မချနိုင်အောင် ဖြစ်လာသည်။ ထို့ကြောင့် သူ သည်…


***




အခန်း-၁၉




“ဪ … ဆရာ”
“ထွေးခင် … နင့် မမနွယ် ကော”
“အပေါ်ထပ် မှာ စာဖတ်နေတယ်”
“ဒါ ဖြင့် သွား ပြောလိုက်”
သူ စဉ်းစားလိုက် သည်။ မည်ကဲ့ သို့ ပြောရမည်နည်း။
“ကျွန်မ ဘာပြောရမလဲ ဆရာ”
“ဟာ … နင် ပြောတတ် မှာ မဟုတ်ဘူး၊ ငါ အိမ်ပေါ်ပဲ သွားတော့မယ်၊ နင် လိုက်ခဲ့”
“ဟုတ် … ဟုတ်”
ထွေးခင် မျက်လုံး ပြူးသွား သည်။ မဟုတ် ၍ လည်း မရ။ ဒေါက်တာထွဋ်ဘုန်းဇော် ကို သူ မပြောရဲပါ။ သို့ကြောင့် နောက် မှ ခပ်ကုပ်ကုပ်လေး လိုက်ခဲ့ရ သည်။
အိပ်ခန်းထဲ မှာ သာ ဆို လျှင် ဒုက္ခဟု တွေးမိစဉ် အပေါ်ထပ် သို့ ရောက် သောအခါ မှ သက်ပြင်းချ လိုက်နိုင် သည်။ အဘယ်ကြောင့်ဆိုသော် အပေါ်ထပ် ဧည့်ခန်း ၌ နန်းနွယ် ရှိနေ သည်။
“အလောတကြီး နဲ့ … ကိုထွဋ် ထင်တယ်” 
“ဟုတ်တယ် … ကိုယ် ဖီဖီ့ ကို ကျောင်း သွားကြိုမလို့၊ နာရီဝက် ဖြစ်ဖြစ် လေးဆယ့်ငါးမိနစ် ဖြစ်ဖြစ် ကြာမယ်၊ ဒီကြားထဲ နန်းနွယ် စောင်းမတီးနဲ့နော်”
“အို … တီးမိရင် ကော”
“ဟာ … ကိုယ် တောင်းပန်ပါတယ်၊ နန်းနွယ် ရဲ့ မေတ္တာ ရွှေစောင်းသံ ဟာ ကိုယ့် အတွက် အသက်တမျှ အရေးကြီး နေတယ် ဆိုတာ နန်းနွယ် ယုံကြည် ထားပါ သွားမယ် နော်၊ ဟို ကောင်မလေး ကားမတွေ့ရင် ယောင်လည်လည် နဲ့ ရှာနေဦးမယ်”
“ဒီ ကြားထဲ တီးမိရင်တော့ ကျွန်မ တာဝန် ကုန်ဆုံးသွားပြီနော်၊ ဟင်း … ဟင်း”
“မညစ်နဲ့ကွာ … ခဏလေးပါ”
ထွေးခင် ဘာ မှ နားမလည်၊ ဆက်ရပ်ရနိုး မရပ်ရနိုး နှင့် စိတ်ရှုပ်နေ သည်။
သို့သော် သူ ဘာမှ မဆုံးဖြတ်နိုင်ချိန် ၌ ဒေါက်တာထွဋ်ဘုန်းဇော် သည် ပြန်ဆင်း ပြေးသွား သည်။
“ထွေးခင်”
“ရှင်”
“သူ့ ကို ဘာဖြစ်လို့ အိမ်ပေါ် တက်ခွင့် ပေးလိုက် ရတာလဲ”
“ကျွန်မ မတားရ သေးခင် သူ့ ဘာသာ သူ တက်သွားတာ”
“ဟုတ်တယ် … သူ့ ဘာသာ သူ မတက်လို့ ညည်း က ချီပိုးပြီး ပို့ပေးရဦးမှာလဲ၊ ဘယ်တော့မှ စိတ်မချရဘူး၊ အိမ်တံခါး ဖွင့်မပေးနဲ့ ပေါ့”
“ဟုတ်”
“ပြောလိုက်ရင် ဟုတ် … ဟုတ် နဲ့ … ဘာမှ စိတ်မချရဘူး … သွား”
နန်းနွယ် က စိတ်တိုစွာ အော်လိုက် သည်။ ယနေ့ သူ့ စိတ် သည် လှုပ်ရှားနေ သည်။
မျှော်လင့်ခြင်း ဟူ သော လမ်း ကို လျှောက်လှမ်း ခဲ့ သည် မှ ယခု မှ အောင်မြင် ခြင်း ဟူ သော တံခါးဝ သို့ ရောက်ရှိနေ သည်။
သည့်အတွက် သူ သည် ကျေနပ် ရမည် လား၊ အံ့ဩ ဝမ်းသာရမည် လား၊ ကြေကွဲရမည် လားတို့ကို ဝေခွဲမရ စိတ် ဖြင့် လှုပ်လှုပ်ရှားရှား ဖြစ်နေ သည်။
တစ်မျက်နှာ မှ မဖတ် ဖြစ်သေး သော စာအုပ် ကို စာအုပ်စင် ၌ ပြန်တင်လိုက် သည်။ မတီးဖြစ်တာ ကြာပြီ ဖြစ် သော စောင်းကြိုး ကို ကောက်ညှိ ကာ သံစဉ် ရှာလိုက် သည်။
××× ချစ်သမျှ ကို × မြင်းမိုရ် ရွှေတောင်လုံး သာပလေး ××× လေးဆူဒီပါ × သီတာရေ ××× မြေ ဆုံးစေတော့လေး ×××

***






အခန်း-၂၀


ထွဋ်ဘုန်းဇော် သည် သရဖီဘုန်းဇော် ကို လိုက်ပို့ပေးရင်း …
“ဖီဖီ”
“ဘာလဲ ကိုကို”
“နင့် မမနွယ် ကို သီချင်း တစ်ပုဒ်လောက် ပူဆာ ပြီး တီးခိုင်းပါလား”
“ဘာ သီးချင်းမို့လို့လဲ ကိုကို … ထူးထူးဆန်းဆန်း ပါလား၊ မြန်မာ့ ဂီတ တွေ ဘာတွေ ခံစားတတ်လာပါလား”
“ဒါပေါ့ … မုဆိုးနားနီး မုဆိုး တံငါနားနီး တံငါပဲ၊ နင် တို့ နားနီးတော့”
“ပိန္နဲပင် ဆွဲမထည့်ပါနဲ့၊ မမနွယ် နားနီးတော့ မမနွယ် အကြိုက်တွေ ကို ပါ လိုက်လျော လာချင်တဲ့ သဘော ပြောပါ ကိုကို ရာ၊ မောင်နှမချင်း ပဲ … ပွင့်ပွင့်လင်းလင်း ပေါ့၊ ဘာမှ လျှိုစရာ မလိုပါဘူး၊ ကဲ … ဘာ သီးချင်း ဆိုခိုင်းရမလဲ”
တကယ်တမ်းကျတော့ သူ ပြောရမှာ ဝန်လေးသွား သည်။ သရဖီ ပူဆာတိုင်း နန်းနွယ် က ဆိုပြပါ့မည်လား။ ပူဆာ ၍ အလိုလိုက် ကာ ဆိုပြသည် ထား၊ သူ့ အတွက် နှလုံးသား ပွတ်ကြား က ထွက်ပေါ်လာ သော ဂီတသံစဉ် တွေ မှ ဖြစ်နိုင်ပါ့မလား။
“ပြောလေ”
“ဘာမှမဟုတ်ပါဘူး … ငါ သီချင်းကြီး နာမည်တွေ လည်း မသိပါဘူး၊ သူ ဆိုချင်တာဆို ပျော်စရာကောင်းတဲ့ သီချင်းဖြစ်ရင် ပြီးတာပါပဲ”
သူ စိတ်လှုပ်ရှားနေ ခြင်း ကို ညီမ ဖြစ်သူ ရိပ်မိ မှာ လည်း စိုး သည်။
“အိမ်ထဲ … ဝင်ဦး မလို့လား”
“ရှူး … ခဏလေး”
သူမ မျက်နှာလေး မြင်ရရုံ ဖြင့် သူ့ ဘဝင် ၌ အေးငြိမ်း သွားတတ် သည်။ အစိမ်းရောင်နုနုလေး နှင့် စကားစိမ်းပွင့်လေး ပန်ထား သော နန်းနွယ် ကို မဝနိုင် သော ကြည့်ခြင်း ဖြင့် ကြည့်ပြီး မှ သူ လှည့်ပြန်ခဲ့ သည်။
လက်ခတ် နှင့် ဝါးခြမ်းလေး များ ကို ထိတွေ့လိုက် သော ပတ္တလားသံ သည် သူ့ ရင် ကို လှုပ်ခတ်စေ သည့် အလား ခံစားနေရ သည်။
သူ သည် ပန်းတော မှ ပြန်လာ သည်။ ပန်းရနံ့ သင်းထုံ လျက် ရှိ သည်။
“ဆရာ … ပြန်တော့မလား”
“အင်း … နောက် မှ လာကြိုမယ်”
“စူးစူးရှရှ နဲ့ ဘာ နံ့ လဲကွ”
နောက် မှ အရွက်စိမ်းများ နှင့် ရောနှော သော စကားစိမ်းပန်းပင် ကိုသူ တွေ့လိုက်ရ သည်။
“စကားစိမ်း လေ ဆရာ၊ အားကြီး မုန်းဖို့ ကောင်းတဲ့ အနံ့ … စူးစူးရှရှ နိုင်လိုက်တာ လွန်ရော”
“အင်း … စိမ်းရွှေရွှေ နဲ့ မင်း တို့ အစ်မ က ဘာများ ကြိုက်တယ် မသိဘူး”
“အစ်မ က ထူးထူးဆန်းဆန်း မှန်သမျှ ကို ကြိုက်တတ်တယ် ဆရာ၊ ဒါ က လည်း လူကောင်းတွေလို မြင်တွေ့ခွင့် မှ မရဘဲ၊ လောကကြီး ကို အမှောင်မိုက်ပဲ မြင်နေရတော့ ဘုဂလန့် လည်း ဆန်နေတာ ဖြစ်မယ် ဆရာ”
ထွဋ်ဘုန်းဇော် ရင်ထဲ နင့်ခနဲ့ ဖြစ်သွား သည်။ နန်းနွယ် အပေါ် သူမ ၏ အလုပ်သမား က ဝေဖန် ခြင်း ကို ပင် သူ့ ရင်ထဲ လက်မခံချင်။
“လူတစ်ကိုယ် အကြိုက်တစ်မျိုးစီပဲကွ၊ မင်း အစ်မ ကို မင်း ပြောတာတွေ ငါ တိုင်ပြော လိုက်ရမလား”
“အာ … မလုပ်ပါနဲ့ ဆရာ … ရှိခိုးပါရဲ့၊ အစ်မလေး ကို ကြောက်လွန်းလို့ပါ၊ အစ်မ မျက်နှာညိုရင် ကျွန်တော် တို့ ကို အန်တီကြီး က အလုပ် ထုတ်ပစ်မှာ … မပြောပါနဲ့ဗျာ”
“အေး … ဒီတစ်ကြိမ်တော့ ငါ ခွင့်လွှတ်လိုက်မယ်၊ နောက်ဆိုရင် ကိုယ့် ကို ထမင်းကျွေးထားတဲ့ ထမင်းရှင်အကြောင်း ကွယ်ရာ မှ ဘယ် သူစိမ်း ကို မှ မပြောမိစေနဲ့၊ ပြောမိရင် ကျေးဇူးကန်းရာ ရောက်တယ် … မှတ်ထား”
“ဟုတ် … ဟုတ်ကဲ့”
“ဒါ ဖြင့် ငါ သွားမယ်၊ ခြံ ကို သတိ ဝီရိယ နဲ့ စောင့်ရှောက်နော် … ကြားလား”
“ဟုတ်ကဲ့ ဆရာ”
သူ တို့ ခြံ မှ အိမ်သား များ အလုပ်သမား မိသားစု များ ၏ ကျန်းမာရေး ကို ပါ တာဝန်ယူ ပြီး ဆေးဖိုးဝါးခ မယူဘဲ စောင့်ရှောက် ပေးနေ သဖြင့် ထွဋ်ဘုန်းဇော် ၏ ဩဇာ သည် နန်းနွယ် တို့ ၏ အလုပ်သမား များ အပေါ် တည် လျက် ရှိပါ သည်။
သူ တို့ နှစ်အိမ့် တစ်အိမ် အဖြစ် ကူးသန်းရန် ဖောက်ထား သော ဝင်းတံခါးနား ရောက် မှ …
“ဪ … မောင်စိုးဝင်း”
“ဗျာ … ဆရာ”
“နေ့လယ် မွန်းတည့်ချိန် လောက် မှာ မင်း တို့ သခင်မလေး စောင်းတီး သေးသလား”
“တီးတယ်”
“ဘာ သီးချင်း လဲ”
“မသိဘူး ဆရာ၊ အဆိုမပါ အတီးသက်သက်ဆိုတော့ ဘာ သီးချင်းမှန်း ကျွန်တော် မသိဘူး”
“မင်း နဲ့ ကွာ … ညံ့လိုက်တာ”
“ဟုတ်ကဲ့ … ကျွန်တော် နားမလည်လို့ပါ ဆရာ”
“ကောင်းကွာ”
သူ့ ခြံဘက် ပြန်ကူးခဲ့ သည်။ ရွှန်းရွှန်းမြမြ လရောင်အောက် ၌ အေးဆေးစွာ လမ်းလျှောက်ရင်း သူ စဉ်းစား နေမိ သည်။
သူ ကိုယ်တိုင် ကော အဆိုမပါ အတီးသက်သက် ဆို လျှင် သိနိုင်ပါ့မလား။ သူ အိမ်ထဲ သို့ ကမန်းကတန်း ပြေးဝင်ခဲ့ သည်။
ထိုစဉ် ဆေးခန်း သိမ်း ပြီး ပြန်လာ သော မိခင် နှင့် ဖခင် ၏ ကား နှင့် ပေါ်တီ ကို အောက် ၌ ဆုံမိ သည်။
“သုတ်သီးသုတ်ပျာ နဲ့ ဘယ်လိုဖြစ်နေတာလဲ သား”
“ဖေဖေ့ သီချင်းကြီး စာအုပ်တွေ ရှိသလား”
“ထူးထူးဆန်းဆန်း … ဘာလုပ်မလို့လဲ”
မိခင် က မယုံသင်္ကာ သော မျက်လုံး နှင့် ကြည့် ကာ မေးလိုက်သည်။
ဖခင် က တော့ ဟာသ ဖွဲ့လိုက် သည်။
“ညီမ က တီးတော့ အားကျမခံ သူ က ဆိုချင်လို့ ဖြစ်မှာပေါ့”
“ဟုတ်လိမ့်မယ် … ပို့စတင်ရင်လည်း မြန်မြန် ထွက်မှပဲ ထင်တယ် ကို၊ ဒီတိုင်းသာဆိုရင် ကမ္ဘာပေါ်  မှာ ရှိရှိသမျှ လုပ်ငန်းတွေဟာ ဘိုဘို့ အလုပ် ဖြစ်ကုန်မယ်”
“ဟုတ်တယ် … ဟုတ်တယ်၊ အေးပြောတာ မှန်တယ်”
တော်တော် အတိုင်အဖောက်ညီ သည့် လင်မယား ဖြစ် သည်။ သူ့ အား လှောင်ပြောင် ပြီး အိမ်ထဲ ဝင်သွားကြ သည်။
“မကူညီချင် နေပါ မေမေ … မခနဲ့ပါနဲ့၊ သား က စိတ်ဝင်စားလို့ မေးတာ”
“သား စိတ်ဝင်စားတာ ဂီတ ကို လား၊ ဂီတသံရှင် ကို လား ဆိုတာ အရင် စဉ်းစားလိုက်ဦး သား”
ဖခင် က သူ့ အား ပြောပြီး အပေါ်ထပ် သို့ သွက်လက်စွာ ပြေးတက် သွား သည်။
ရေချိုးပြီး မှ ညစာ ထမင်းဟင်း ကို စားဖြစ် ကြပေတော့မည်။
မိခင် က ဖြည်းညင်းစွာ လိုက်တက် သွားရင်း …
“ဪ … သား ရေ”
လှေကား တစ်ထစ်ချိုး ရောက် မှ ရပ် ကာ လှည့်ကြည့် ပြီး အသံ ပြုလိုက် သည်။
“ဗျာ … မေမေ”
“သား ညီမ ဆီမှာတော့ သီချင်းကြီး စာအုပ်တွေ ရှိမှာ ပေါ့၊ သူ က ဝါသနာ ပါတော့ စုဆောင်း ထား မှာ ပေါ့”
သူ လက်ဖျောက် တစ်ချက် တီးလိုက် သည်။ ဟုတ်ပေသားပဲ ၊ ဘာဖြစ် ၍ များ သူ သည် အတွေးခေါင် ကာ အရာရာ ကို သတိမမူ ဖြစ်နေရပါသနည်း။
တစ်ဖက် ခြံ မှ ပေါ်ထွက်လာ သော ဂီတသံ ပြတ်တောင်း ပြတ်တောင်း ကို နားစွင့်ရင်း ညီမ ဖြစ်သူ အိပ်ခန်းထဲ ဝင်ရောက် ကာ စာကြည့်စားပွဲ ၌ မွှေနှောက်လိုက် သည်။
သီချင်း စာအုပ် နှင့် ပတ်သက် ၍ ဘာဆို ဘာမှ မတွေ့ပါချေ။ သူ စိတ်ပျက်လက်ပျက် သက်ပြင်းချ ကာ ဖီဖီ ၏ ခုတင်ထက် ၌ လဲလျောင်းလိုက် သည်။
နန်းနွယ် ၏ လက်သံ နှင့် အတူ ဖီဖီ ၏ ပတ္တလားသံ ကို နားစွင့်ရင်း ဖြင့် ..


***



အခန်း-၂၁





“ကိုကို … ကိုကို … ထလေ၊ ဖီဖီ့ အိပ်ရာတော့ ညစ်ပတ်ကုန်ပြီ”
“အင် … ဖီဖီ”
သူ အိပ်ရာ မှ နိုးလာ သည်။ ဖီဖီ ကို အိမ်မှုန်စုံမွှားကြား ၌ တွေ့မြင် လိုက်ရ သည်။
“နင့် ကို ဘယ်သူ လာကြိုသလဲ”
“ဘယ်သူ ကြိုရမှာလဲ ဖေဖေ နဲ့ မေမေ ပေါ့”
“ရှူး … တိုးတိုး … စောင်းသံ ထင်တယ်”
သူ့ ရင်ခုန်သံ သည် အဆမတန် ကျယ်လောင်လာ သည်။
“ဟုတ်တယ်”
အဆို မပါ အတီးသက်သက် ကို သူ နားထောင် ၍ မရ။ မောင်စိုးဝင်း ကို ဟောက်ခဲ့ သမျှ သူ ဝဋလည်ပြီ ထင်ပါ သည်။
“ဘာ သီချင်းဆိုနေတာလဲ”
“မသိဘူး … အဲဒီ သီချင်း ဖီဖီ့ ကို မသင်ရသေးဘူး”
သရဖီ ၏ မျက်နှာ သည် မှင်သေသေ နှင့် ရှိ နေ သဖြင့် မယုံချင် ယုံချင် ဖြင့် မကျေမနပ် ယုံလိုက်ရ သည်။
“နင် ညာတာလား”
“ကိုကို ထင်ချင်သလို ထင်လေ၊ ဖီဖီ အဲဒီ သီချင်း မတက်ရသေးလို့ မသိဘူး၊ ကဲ … ဖယ်ပါ၊ ဖီဖီ သီချင်း နားထောင်ရင်း အိပ်တော့မယ်”
“ရှုပ်လိုက်တာ … အိပ်ပျက်တယ်”
ညီမ ဖြစ်သူ ၏ ခေါင်း ကို ဖွ ပြီး သူ အိပ်ခန်းထဲ မှ ထွက်ခဲ့ သည်။
စောင်းသံ က ပျံ့လွင့် လျက် ရှိ သည်။
လရောင်အောက် ၌ ချစ်သူ နှင့် အတူ ရှိနေ ခြင်း သည် လောက ၏ စည်းစိမ် ကို အပြည့်အဝ ခံစား ခြင်း ဟု များ အဓိပ္ပာယ် သက်ရောက်နေရော သလား မသိနိုင်။ မြေးနှစ်ယောက် ရှိ သော ဒေါက်တာဦးဘုန်းဇော် နှင့် ဇနီး ဒေါ်အေးသက် တို့ မျက်နှာ သည် ချစ်ရည်ဆမ်း ကာ ကြည်လင် လန်းဆန်း နေကြ သည်။
“လာ … ဘိုဘို”
“ထိုင် … သား”
“မထိုင်တော့ဘူး”
“ထိုင်စမ်းပါ … လရောင် ရဲ့ အရသာ နဲ့ စောင်းသံ ဟာ ဘယ်လောက် ပဏာရ လိုက်သလဲ ဆိုတာ၊ ငါ့ သား ဆယ်မိနစ်လောက်ပဲ ခံစားကြည့် စမ်း”
သူ ဝင်ထိုင် လိုက် သည်။
ထွဋ်ဘုန်းဇော် ရင်ထဲ အဘယ်မျှ လှုပ်လှုပ်ခတ်ခတ် ဖြစ်နေ သည် ကို မိဘ နှစ်ပါး က တော့ သိမည် မထင်။
“လရောင်အောက် မှာ ချစ်သူ ရှာရတယ်ဆိုတဲ့ စကား ရှိတယ် ငါ့ သား၊ လရောင်အောက် မှာ ချစ်သူ ရှာဖူးသလား”
“ဖေဖေ … ခု နန်းနွယ် တီးနေတာ ဘာသီချင်းလဲဆိုတာ သိသလား ဟင်”
ဖခင် ၏ စကား သည် သူ့ နား သို့ မဝင်ဘဲ သူ မေးချင်ရာ ကို သာ စွတ်ရွတ် မေးလိုက် သည်။
“နေဦး ကွ … ဖေဖေ ကြားဖူးသလိုပဲ”
အချိန် သိပ်မဆွဲနေတော့ဘဲ မိဘနှစ်ပါး နား မှ ရုတ်ခြည်းထ ကာ …
“ခဏ … ခဏ နော် … သား ပြန်လာခဲ့မယ်”
ထွဋ်ဘုန်းဇော်၊ သရဖီဘုန်းဇော် အိပ်ခန်း သို့ ပြေးသွား လိုက် သည်။
စေ့ထား သော တံခါး ကို တွန်းဖွင့် လိုက် သည်။
“ဖီဖီ”
စောင်းသံ ကို ခံစားနေပုံရ သော သရဖီဘုန်းဇော် …
“ဘာလဲ ကိုကို”
“ဘာသံလဲ”
“စိတ်ပျက်ပါတယ် … အနုပညာ ကို မခံစားတတ်တဲ့ ကိုကို တို့ လို လူတွေ ကြောင့် ခက်ပါတယ်”
“လျှာရှည် လိုက်တာ … မေးတာ ဖြေ စမ်း ဟာ”
သရဖီက မျက်စောင်း ထိုးလိုက် ပြီး …
“စောင်းသံ ပေါ့”
“သေတော့ မှာ ပဲ … စောင်းသံမှန်းတော့ ငါ သိတာ ပေါ့၊ ဘာ သီချင်း တီးနေတာလဲ လို့”
“မသိဘူး”
ထွဋ်ဘုန်းဇော် ဒေါကန် သွား သည်။ သရဖီ သက်သက် ညစ်နေ ခြင်း ဖြစ် နိုင် သည်။
“ဖီဖီ …. နင် မညာနဲ့နော်၊ နင် သိရမယ်၊ နင် ဘာလိုချင်သလဲ ပြော၊ ငါ ဝယ်ပေးမယ်”
“တကယ်”
သရဖီဘုန်းဇော် က ဝမ်းသာ အားရ အိပ်နေရာ မှ ထလိုက် သည်။
ထွဋ်ဘုန်းဇော် က ညီမ ကို ဆွဲထူရင်း …
“တကယ်ပါ ဖီဖီ၊ ကိုကို အတွက် သီချင်း ခေါင်းစဉ် ဟာ အရေးကြီးနေတယ်၊ ဘယ်လောက်ထိ အရေးကြီးသလဲဆိုရင် ဘဝ တစ်ခုလုံး အတွက် ပါပဲ”
“အို … ဒါ ဖြင့် ဖီဖီ့ ကို ဘဝ တစ်သက်တာ အရေးကြီးတဲ့ အဖြေ အတွက် ဖီဖီ့ တစ်သက်တာ အမှတ်တရ ဖြစ်စေ မယ့် စောင်းတစ်လက် ဝယ်ပေးရမယ်”
“ဒါ များ ကွယ်၊ အိုကေ … မနက်ဖြန် ဝယ်ပေးမယ်၊ ပြောပါ မြန်မြန်”
“ဖီဖီ လိုက်ဆိုပြမယ်”
သရဖီဘုန်းဇော် သည် စောင်းသံစဉ် ကို နားစွင့်လိုက် ပြီး မှ …
သံသာလေ ကမ်းတိုင် ××× တူပြိုင်လေ ကူးမယ် ×× ဆုထူးငယ် ပန်ရွယ်ညွှန်း ×× ပြန်မွှန်း မွှေးလှိုင်လေ တည့် မှ × သုံလူထွဋ် မှ ကူမတူလေ ပြိုင်နှုန်းကင်း ×× ခြောက်ဖြာစုံ ရောင်မျိုး ငယ်လင်း ××
“ဖီဖီ”
ညီမ ၏ ပခုံး ကို ဆုပ်ကိုင် လှုပ်ရင်း စိတ်လှုပ်ရှား မှု များစွာ ဖြင့် ထွဋ်ဘုန်းဇော် မေးလိုက် သည်။
“အဲ … အဲဒီ သီချင်း ဟာ ချစ် သမျှ ကို လား”
“ဟား … ကိုကို အရမ်း တော်လာပြီပဲ၊ ဟုတ်တယ် … ချစ်သမျှ ကို ပတ်ပျိုးပါ ကိုကို၊ ချစ်ချင်းငယ်ပြိုင်၊ မြစ်မင်းအဏ္ဏဝါ က၊ ပြန်မလာပဲ ယွင်းစေဝသုန်၊ ငွေသော်တာ ယုန်သို့ ကမ္ဘာကုန်ကျယ် သရွေ့ ဝယ် ကို၊ ဘယ်မေ့လိမ့်မလဲ”
“ဖြောင်း … ဖြောင်း …. ဖြောင်း”
ထွဋ်ဘုန်းဇော် က လက်ခုပ် ဩဘာ ပေး ကာ ပျော်ရွှင် မှု ကို လှစ်ဟ လိုက် သည်။
“ခွေးဖီလေး အရမ်း အသံကောင်းတယ်၊ စောင်းသံ နဲ့ အဆို ဟပ်နေတာပဲ၊ လိုက်ခဲ့ ဖီဖီ၊ ဖေဖေ တို့ လေသာဆောင် မှာ ရှိတယ်”
“အိပ်တော့မယ်”
“လာစမ်းပါ … အရေးကြီး တဲ့ သတင်းထူး ကို နင် ဦးဦးဖျားဖျား မကြားချင်ဘူးလား”
“ဘာ သတင်းထူး လဲ …. မနက်ဖြန် စောင်း လိုက်ဝယ်ပေးနော်”
“စိတ်ချစမ်းပါ … နင် လိုချင်တာ အကုန် ဝယ်ပေးမယ်”
ထွဋ်ဘုန်းဇော် သည် ညီမ ပခုံး ကို တွဲဖက် ကာ လေသာဆောင် ဆီသို့ ခေါ်ခဲ့ သည်။
တစ်ဖက် အိမ်ကြီး ဆီသို့ လှမ်းကြည့် သောအခါ မီး များ မှိတ်နေ သည်။
နန်းနွယ် အိပ်ချင် မှ အိပ်မည်၊ သူ့ အတွက် အလင်းအမှောင် သည် အကြောင်း မှ မထူးပေဘဲ။
“ဘာဖြစ်လာတာလဲ ဒီ မောင်နှမ၊ မျက်နှာတွေ က မှိုရတဲ့ မျက်နှာတွေနဲ့ပါလား”


***





အခန်း-၂၂





“ဖီဖီ က တော့ စောင်းဝယ်ပေးမယ်ဆိုလို့ မှိုရလာတာ နဲ့ တူတူပဲ မေမေ၊ ကိုကို့ မှို က သာ ဘာမှိုမှန်း မသိသေးတာ”
မိခင် အမေး ကို သရဖီဘုန်းဇော် က ဖြေလိုက် ပြီး မိဘနှစ်ဦး ကြား တွင် တိုးဝှေ့ ကာ ဝင်ထိုင်လိုက် သည်။
ဖခင် က သူမ ပခုံး ကို ဖက် လျက် …
“သမီး ဆီ သူ သီချင်း ခေါင်းစဉ် လာမေးတာလား”
“ဟုတ်တယ် ဖေဖေ”
“ဘိုးဘွား စဉ်ဆက် အသည်းစွဲ ခဲ့တဲ့ သီချင်းသံ ကို မှ မသိတဲ့ လူ ကို ဘာဖြစ်လို့ ပြောပြလိုက်ရတာလဲ”
“စောင်းဝယ်ပေးမယ်ဆိုလို့ သနား သဖြင့် ပြောပြလိုက်တာပါ ဖေဖေ”
ထွဋ်ဘုန်းဇော် သည် လှုပ်ရှားနေ သော ရင် ကို ငြိမ်းချမ်း သွားစေရန် ကြိုးပမ်းလိုက်ပြီး မှ မိမိ ၏ မျက်နှာ အရိပ်အကဲ များ ကို အကဲခတ်နေ သာ မိဘ များ ကို ကြည့် ကာ …
“ဖေဖေ”
“ဘာလဲ … ဆို”
“မေမေ”
“ဟောတော် … တစ်ယောက် ခေါ်ရင် လည်း တူတူပါပဲ”
“ဟို … ဖေဖေ တောင်ငူ မှာ တာဝန်ကျတုန်း က အကြောင်း ကို မှတ်မိသေးလား”
“ခွေးမသား … အဲဒီ အရွယ်တုန်း က နင့် လို သူငယ်နှစ်စားအရွယ် မှတ်နေလို့ ငါ က မမှတ်မိရမှာလား”
“ကိုနော် … ကို့ သား များ”
သူ့ အား ချစ်စနိုး ဖြင့် ကျီစယ် နေကြ သော မိဘ နှစ်ပါး ၏ စကား ကို သူ မခံစားနိုင်ဘဲ …
“အဲဒီမှာ နေတုန်း က သား တို့ အိမ် ဘေးနား အိမ် က ပုံ့ပုံ့ ဆိုတဲ့ သား သူငယ်ချင်းလေး ကို ဖေဖေ တို့ မှတ်မိသေးလား”
“မှတ်မိပါတယ် … သား နဲ့ ဆော့ကစား ရင်း မျက်စိ ထိခိုက် သွားရှာတဲ့ ကလေးမလေး လေ”
“ရုပ်ရှင် မင်းသမီး ရူးလေး လေ

“ဟုတ်တယ် မေမေ၊ သူ့ ကို ပြန်တွေ့ပြီ ဆိုရင် …”
“အို … ဟုတ်လား၊ ဘယ်မှာ တွေ့တာလဲ၊ သား လိုပဲ ဆရာဝန် ဖြစ်နေပြီလား၊ ဒါမှမဟုတ် ရုပ်ရှင် မင်းသမီး ပဲ လား၊ ဘယ်သူတဲ့လဲ … ဘာဖြစ်နေသလဲ”
မိခင် က အားတက်သရော မေးလိုက် သည်။ မိခင် ၏ မေးခွန်း ကို ကြား မှ သူ သည် ရင် မှာ နင့်ခနဲ ဖြစ်သွား သည်။ စူးစူးရှရှ နာကျင် လျက် လည်ချောင်းဝ တွင် တစ်ဆို့သွား သော သောက ထုထည် ကို တံတွေး မျိုချ ခြင်း နည်း ဖြင့် ဖြေရှင်းလိုက်ရ သည်။
ငယ်စဉ် ကတည်း က စွဲစွဲမြဲမြဲ ရှိခဲ့ သော ဝါသနာ နှင့် ရည်မှန်းချက် ကလေး သည် သူ့ ကြောင့် သူမ ဘဝ ၌ ကွယ်ပျောက် ခဲ့ ရ ခြင်း ကို သူ့ နှလုံးသား နှင့် လဲလှယ် ခွင့်ကြုံရ လေ ပြီ။
“သား သူ့ ကို လက်ထပ်ချင်တယ် မေမေ”
“ဟ … ဒီကောင် သွက်လှချည် လား၊ ဖေဖေ တို့ လည်း ပုံ့ပုံ့လေး နဲ့ တွေ့ချင်တယ်၊ ခေါ် ခဲ့ ပါဦးလေ … စီစဉ် ပေးရ မှာ ပေါ့၊ ဘယ်တုန်း က တွေ့တာလဲ၊ ဖေဖေ တို့ လည်း ဒီတစ်ကွက် အစားခံလိုက်ရ  ပြီ၊ ဘာမှ မသိလိုက်ပါလား”
“ဟုတ်ပ ကို ရယ်၊ အေးတောင် လုံးဝ မရိပ်မိဘူး၊ ကဲ … ပြောပါဦး သား၊ ငယ်ငယ် က လိုပဲ ချောချော လှလှလေးပဲလား၊ တွေ့ပုံလေး ဘာလေး လုပ်စမ်းပါဦး၊ ဖူးစာမှန်တဲ့ ချစ်ပုံပြင်လေး အကြောင်း အိပ်ရာဝင် ပုံပြင်တစ်ပုဒ် အဖြစ် မေမေ တို့ ပါ ပျော်ရအောင် မျှဝေ ပေးစမ်းပါဦး သား”
မိဘ နှစ်ပါး ၏ စကား များ ကို ကြားရလေလေ၊ သူ့ မျက်နှာ ပျက်ရလေလေ ဖြစ် သည်။ မိဘ များ က တော့ ပုံ့ပုံ့ ၏ မျက်လုံး သည် ခွဲစိတ် ကုသ ပြီး အောင်မြင်သွား လိမ့်မည်ဟု ယုံကြည်မိယူ ထားကြပုံရလေ သည်။
သရဖီဘုန်းဇော် က တော့ ဘာမှ နားမလည်ရှာဘဲ စိတ်ဝင်စားစွာ နားစွင့် လျက် ရှိ သည်။
“ပုံ့ပုံ့ နဲ့ ဆိုရင် ဖေဖေ တို့ သဘောတူမှာလား”
“အိမ်ထောင်ရေး မှာ ချစ်ခြင်း က အဓိကဆိုရင်တော့ သဘောတူရ မှာ ပေါ့ သား ရာ”
ဒေါက်တာဘုန်းဇော် က သား ဖြစ်သူ ထူးခြား သော မျက်ဝန်း အနေအထား ကို ရိပ်မိ သဖြင့် တွေးတွေးဆဆလေး ဖြေလိုက် သည်။
“ရုပ်ရှင်မင်းသမီး ကို ယူမယ်ဆိုရင်တော့ သား သဘောထားကြီးဖို့ လိုလိမ့်မယ်နော်”
မိခင် ဒေါ်အေးသက် က လည်း သူမ အတွေး နှင့် သူမ မှန်းဆ ပြောလိုက် သည်။
“ဘာပဲဖြစ်ဖြစ် သား ပုံ့ပုံ့ ကို ပဲ ယူမယ်၊ ဖေဖေ တို့ အမြန် စီစဉ်ပေးပါ”
“ဟ … အခုလား မနက်ဖြန်လား၊ ဘယ်ကို သွားတောင် ပေးရ မှာ လဲပြော”
“မနက်ဖြန်”
